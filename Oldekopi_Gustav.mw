'''Oldekopi Gustav Adolph''' (Gustav Adolph Oldekop) (sündü 2. joulukuu pääväl 1755 Haapsalon, kuuli 8. lehekuu pääväl 1838 Tarton) oll' aokiränik ja luulõtaja. 

==Haridus==

*1774-1780 oppõ Halle ülikoolin usutiidüst

==Elolugu==

1781-1820 oll' Põlva pastor. Tuu amõti pidi maaha pandma abielo peräst alamba rahva hulgast naasõgaq. Pääle tuud elli Tarton.

==Looming==

Oldekopi Gustav pand' kokko kats' edimäst aastakäüki Grenziusõ Johanni kirästüsel 1796 ilmuma naanut "Eesti Ma Rahwa Kalendrit", and' 1806 [[Rothi Johann|Rothi Johann Philippi]] jt. abigaq vällä "Tarto ma-rahwa Näddali-Lehte", miä võimõ nõudmisõ pääle keeleti ärq ja häötediq, a midä 1995 löüti Peterburin Vinnemaa Riikligost Aoluuarhiivist sõski 10 nummõrd. 1824 toimõnd' "Kulutamisse Lehte". Gustav om [[Lõunaeesti kiräkiil'|lõunaeesti kiilde]] pandnu 1819. a. talorahvasäädüse ja luudusluuraamado "Mötlemisse Jummala teggude päle". Tä om kirodanuq ja lõunaeesti kiilde pandnu üle 40 luulõtusõ, miä ommaq avaldõt kogon "Suve õdang". Luulõtuisi tarvitõdiq Kanepi kihlkunnakooli lauluoppusõn; nääq jousõvaq kooli rajaja Rothi Johanni nime all käsitsi kirotõt lauluvihkõhõ ja tuuperäst peeti 1960. aastakideni noist inämbüse autoris Rothi Johanni.

==Teossõq==

*"Mötlemisse Jummala teggude päle", 1822, Sturmi C.C. perrä
*"Suve õdang", 1985

[[Category:Võromaa inemiseq]]
