'''Eesti Vabariigi pääministri''' edüstäs Vabariigi valitsust ni juht tollõ tegevüst. Pääministri juhatas valitsusõ kuunolõkit, kirotas alla valitsusõ õigusaktõlõ, nõud tõisilt ministrilt seletüst tegemiisi kotsalõ, tege säädüsen määrät juhtumisil presidendile ettepanõgi vaihtaq valitsusõ liikmit, edüstäs valitsust [[Kohus|kohtun]],  Õuruupa ülembkogon ni [[Õuruupa Liit|Õuruupa Liido]] riigipäie ja valitsusjuhtõ nõvvokogon. 

Pääministri nimmas kats ministrit, kinkal om õigus timmä asõmal olla, ku tä esiq kon kavvõmban om. Asõmalolõmisõ kõrra määräs pääministri.

Ku valitsus ast tagasi, määräs president 14 päävä seen vahtsõ pääministrikandidaadi. Riigikogo and tälle volitusõq vahtsõ valitsusõ kokko pandmisõs. Pääle tuud om pääministril 14 päivä aiga vahtsõnõ valitsus kokko pandaq ja ummi põhimõttit Riigikogole seletäq. Riigikogo otsustas avaligul hääletämisel, kas pääministri saa volitusõq vahtsõnõ valitsus kokko pandaq.

Ku pääministri om Riigikogolt volitusõq saanuq, esitäs tä 7 päävä seen uma valitsusõ kuunsaiso presidendile, kiä vahtsõ valitsusõ 3 päävä joosul amõti pääle määräs.

Ku pääministrikandidaat küländ Riigikogo hääli ei saaq vai ei tulõq valitsusõ kokkopandmisõga toimõ, om presidendil õigus 7 pääväga nimmata mõni tõnõ pääministrikandidaat.
[[Katõgooria:Poliitiga]]
[[Katõgooria:Valitsus]]
