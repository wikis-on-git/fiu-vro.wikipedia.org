[[Pilt:Jalowiec_grp2.jpg|thumb|400px|Kadajit kasus sagõhõhe liivadsõ pedäjämõtsa all]]

'''Katai''' (kasvotiidüse perrä ''harilik katai'', selle et kadajit um väega mitund sorti) om küpressiliidsi sugukunda kadaja perrekunda kuuluv [[nõglapuuq|nõglapuu]]. Edimäne, kiä harilikku kadajat tiidüsligult selet', oll' Linneus 1753. aastagal. Kadajamõtsa nimetedäs kadastigus vai kadastus. 

==Botaanilidsõq tunnusõq==
Inämbält kasus harilik katai puhmakujolidsõlt, harvõmb puukujulidsõlt. Puu korgus om hariligult kooniq 10 miitret, harvõmb kooniq 15 miitret. Kõgõ suurõmb korgus om registreerit 18,5 miitret [[Roodsi]]n. Eesti kõgõ korgõmb katai om [[Reinu katai]], miä kasus [[Võromaa]]l [[Põlva kihlkund|Põlva kihlkunnan]]. 

Katai kasus hariligult kooniq 860 aastakka vanas. Kadaja tüvi om sagõhõhe mitmõharolinõ ja mõnikõrd kiirdü kasunuq. Nuuri puiõ kuur om kitsin lastõn kestendäv, vanõmbil puiõl madalidõ vakõ ja pehmide kiudõga.

==Levik==
Harilik katai kasus sagõhõhe lakõ pääl mere veeren, luupäälsil, palo pääl, suus minevide maiõ pääl jm. Hariligu kadaja suur levinemisala om [[Euraasia]] kesk- ja põh'aosan, kooniq stepeni vällä, hummogumaal kooniq [[Jaapan]]i saarini, Põh'a-[[Afrikan]], [[Põh'a-Ameeriga|Põh'a-Ameerikan]], [[Gröönimaa]]l ja [[Island]]il. Lõunõhummogu poolõ küünüs levinemisala [[Pakistan]]i ja [[Nepal]]ini, a Põh'a-Ameerikan 30° põhjalakk'usõni. 

Eestin om levinüq kadaja harilik alambliik Juniperus communis communis. 

==Tarvitaminõ==

Kadaja puu om ilosa tekstuuriga, tihehide aastagarõngidõga ja hää hõnguga puu. 

Makõ maiguga viljo seen om tsukõrd 40%, õllõ, happit, lipiidõ, vitamiinõ, kasvovahha jne. Nõglost ja viljoga võrsist saa tetäq eederlikku õlli, midä om pruugit antibakteriaalsõs abinõvvos meditsiinin ja veterinaarian. Kadajamarjo pruugitas vürdsis. Naid pandas nii mõtseläjä ku tsia- ni lambalihalõ. 

Kadajat pruugitas ka ku ilopuud pargõn ja aion, a naid om küländ rassõ ümbre istutaq. Tuu jaos tulõ kaiaq, et nii inne ku peräst ümbreistutamist olõssi puu lõunõ poolõ sama küleg. 

[[katõgooria:puuq]]
