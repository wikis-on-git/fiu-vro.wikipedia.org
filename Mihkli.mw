Mihkli om võrokeeline mehe edenimi. Taa algnimes om [[Piibli|Piiblist]] peri [[Miikael]], pääengli nimi, [[Heebreä kiil|heebreä keelen]] <bdi>מיכאל</bdi> [miikaa'eel] tähendüsega 'kiä om nigu jummal'. Edimält võeti seo nimi võro ja eesti keelen umas [[Alambs'aksa kiil|alambs'aksa]] ja [[Roodsi kiil|roodsi]] kiili kaudu, kost om peri vannamuudu välläütlemine Mikli, Mikõl vai Mikal', niisamatõ lühenü nimevorm [[Mikk]]. Pääengli nime [[Vinne kiil|vinne keele]] kuju Михаил (Mihhail) ja 17. aastasaast pääle ka [[S'aksa kiil|s'aksa keele]] välläütlemise Michael [miihhael] mõol tegüsi seoilmaaignõ nimekuju, miä võro keelen om [[Umasütlejä käänüs|umasütlejä käänüsse]] kujul. 1684. aastagal Rõugõ kihlkunnan oll' taa nimi (kiräpiltega ''Michell'', ''Mickell'', ''Michall'') sagõdusõlt 20.–21. talo peremehe edenimi. 19. aastasaa alostusõn oll´ kõgõ hariligumb kiräpilt ''Michel'', a nimi esiq võisõ kõlada nii Mihkli, Hummogu-Võromaal Mihal, Mihko, Mits'a jt, Harglõ kihlkunnan [[Mehka (edenimi)|Mehka]].
