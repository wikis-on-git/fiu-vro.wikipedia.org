{{Elokäük 
 | nimi = Ivaski Albert
 | eestikeeline_nimi = Albert Ivask
 | pilt = 
 | sünnüaig = [[15. süküskuu päiv|15. süküskuu pääväl]] [[1906]]
 | sünnüpaik = [[Mamastõ]], [[Põlva kihlkund]]
 | kuulmisaig = [[27. joulukuu päiv|27. joulukuu pääväl]] [[1995]] 
 | kuulmispaik = [[Võro]]
 | matmispaik = [[Põlva kalmuaid]]
 | ammõt = kooli- ja kirämiis
 }}

'''Ivaski Albert''' ('''Albert Ivask''', 1906-1995) oll' [[Põlva kihlkund|Põlva kihlkunnast]] [[Mamastõ]]st perit oppaja, kirä- ja kalamiis. Saanuq kuulmeistri paprõq [[Võro oppajidõ seminär]]ist, oll' tä oppaja ni kuulõ juhataja kokko 40 aastakka mitmõn paigan [[Võromaa]]l. 

Albert oll' kõva kalamiis ja luudushuvilinõ. Tä oll' väega uhkõ, et sai kätte ja and' 1935. a. Tarto Zooloogiamuusõumilõ lubivalgõ [[must-hähn]]ä. Haruldasõ tsirgu vasta ollõv huvvi tundnu es'ki [[Briti Muusõum]]. Tä tund' pia kõiki Võromaa järvi. Hariligult võisõ tedä nädälilõpon löüdäq [[Lämmijärv|Lämmajärve]] veerest.

Pilditegemise oppõ tä ärq joba latsõn küläpiltnigust esä Jaani käest. Kirätüüga puttu Albert kokko seminärin ollõn. Timä edimäne luulõtus ilmu almanahhin "Tõrvik". Ildampa kirot' mitmit raamatit rändäjile Võromaa paiko kotsilõ. Viil kirot' tä aolehele "[[Töörahva Elu]]" juttõ luudusõ kaitsmisõst, kalavaru suurõndamisõst, rüüvpüüdjide nuhklõmisõst jne. Niisamatõ jagi tä ummi suuri kogõmuisi aastagil 1959-1973 ilmunun kalamiihi välläandõn "Õngemeeste meenutusi", näütüses tutvust' hindä vällämärgitüt vedroõngõ, horisontaaltirku, hainavapa lanti, ütenkannõtavat savvuahjo ja pall'ond muud huvitavat. 1972. aastagal ilmuq [[Põlva rajuun|Põlva rajoonilehen]] [[Koit (aoleht)|Koit]] timä [[Võro kiil|võrokeelidseq]] jutuq.

Alberti mälehtedäs pilditsiksmise aparaat kõtu pääl, silmäq naarulidsõq, suun nal'ajutuq. Tihtipääle nätti tedä pikä seerega kummisaapaq jalan ja õngõlatt käen.

==Pereh==

*Esä: Ivaski Jaan
*Imä: Ivaski Leena
*Naanõ: Ivaski Adele
*Latsõq:
**Helo
**Tõnu
**Aado

==Haridus==

*1913-1915 [[Mammastõ kuul|Mammastõ algkuul]]
*1915-1921 [[Põlva kihlkunnakuul]]
*1921-1926 [[Võro oppajidõ seminär]] 

==Tüükotussõq==

*1926-1928 [[Karilatsi kuul|Karilatsi algkooli]] oppaja
*1929-1930 [[Ts'olgo kuul|Ts'olgo algkooli]] oppaja
*1930-1940 [[Adistõ kuul|Adistõ algkooli]] oppaja
*1941 [[Moostõ kuul|Moostõ algkooli]] juhataja
*1941-1942 poliitvang, tüüt' Ellamaa turbaraban
*1942-1944 juhutüüdel
*1944-1948 Põlva Mittetävveligu Keskkooli direktri
*1948-1950 Võro maakunna haridusosakunna juhataja
*1950-1966 [[Võro õdagukuul|Võro õdagukooli]] direktri

==Ütiskundlinõ tegevüs==

*[[Eesti luuduskaitsõ Selts|Eesti luuduskaitsõ Seldsi]] Võro osakunna päämiis luumisõst pääle, 1992. a. nimmati tä avvoliikmõs. [[Võro]] keskliinan poodiaknõ pääl oll' stend "Looduse kaitsel" piltega seldsi tüüst. Albert kõrrald' huugtüüpäivi ja kokkotulõkiid.
*Juhat' [[Adistõ külä|Adistõ]], [[Moostõ mõisa|Moostõ]] ja [[Põlva]] laulukuurõ.

==Looming==
===Kirändüs===

*Uma hää sõbra [[Vahtra Jaan]]iga oll' täl mõtõq vällä andaq "Lõuna-Eesti monograafiad". Valmis sai õnnõ edimäne jago "Taevaskoda ja Valgemetsa", midä tävveligult inämb ärq trükki es joudaq - riigikõrra muudatus 1940 suvõl tull' vaihhõlõ. Trükiti 1962, 1976 Talliinan.
*"Haanjamaa", 1964, neli trükkü
*"Rõuge-Haanja-Vastseliina", 1963
*"Võru", 1971, neli trükkü
*"Piusa kaitsealal", 1976, Talliin, üten Lillepi E-ga
*"Põlva rajoon", 1975, Talliin
*"Haakristi haardes", 1979, Talliin

===Kunst===

*Üten klassivele Oja Elmoga pand' kokko kats mappi: "Papplõiked I-II", 1925, 1926, Võro.
*Tsehkend' pildiq koolivele [[Aleksa Meinhard]]i luulõkogolõ "Tulease" (1931).

===Muusiga===

S'aksa aol [[Võro vangimaja]]n komponiirse muusigapala "Linnud, lilled ja tuul".

==Mõttit==

*Kaeq, opsõ oppamist 40 aastat, a ku selges sai, saadõti pinsi pääle.
*Kõgõ ohtlikumb om vägüsi targas tett ull.
*Olõ-i nii halva kuuli, kon hää opilanõ oppi ei saaq.
*Vanõmbidõ kõgõ suurõmb õnn om tuu, ku nä ei kuulõq umist latsist ja latsialatsist halva kõnõldav.
*Õnnõ ullikõisi suhtlõminõ käü läbi tülü ja tapõlusõ.
*Üts päiv kalavetel võrdus katõ nädäliga kuurordin.
*Umapüünet kala ja umalast jänes ommaq kõgõ makõmbaq.

==Kirändüs==

*"Albert Ivask - kooli-, kirä- ja kalamiis", [[Valpri Liina]], "[[Võro-Seto tähtraamat vai kallendri 2006. aastaga pääle|Võro-Seto tähtraamadun 2006. aastaga pääle]]", [[Võro Selts VKKF]], 2005

*"Taivaskua miis", Esko Enn, [[Uma Leht]] nr. 111, 2006

*"Hädä: opilasõ kirodi mugu kalapüüdmisest!", [[Valpri Liina]], [[Uma Leht]] nr. 111, 2006

*"Magasi eski telefonitoro otsan", Partsi Elmar, [[Uma Leht]] nr. 111, 2006

==Bibliograafia==

*Toomet O., "Albert Ivask - pedagoog ja ühiskonnategelane", Talliin, 1990

==Välislink==

*Ivaski Alberti jutt [http://www.umaleht.ee/new/index.php?leht=1788&keel=61 Taivaskualõ] Uman Lehen.

[[Category:Võromaa inemiseq]]
