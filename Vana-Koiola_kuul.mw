[[Pilt:Vana-Koiola_kuul_1.JPG|thumb|250px|right|Vana-Koiola kuul 2007. a.]]

'''Vana-Koiola kuul''' om algkuul [[Põlva kihlkund|Põlva kihlkunnan]] [[Laheda vald|Laheda vallan]] [[Vana-Koiola külä]]n. Kuul tüütäs 1926. aastagast pääle. Huunõq ommavaq õkvalt [[Vana-Koiola järv]]e veeren, põh'a puul. Kooli juhataja om Lillemäe Siret. Koolin om mudilaskuur, plokkflöödi ansambli ja näütering. Opilasõq saavaq oppi [[Võro kiil|võro kiilt]] ja ommaq ossa võtnuq võrokeelitside kirätöie võistluisist.

==Aolugu==

Neläklassilinõ Vana-Koiola algkuul naas' tüüle 1926. aastagal [[Vana-Koiola mõisa|Vana-Koiola rendimõisa]] huunõn. Kooli edimäne juhataja oll' Henno Alfred, kiä tüüt' koolin 1941. aastaganiq. 1946. aastagal tetti kuul säitsmeklassilidsõs, 1962. aastagal katsaklassilidsõs, 1989. aastagal ütsäklassilidsõs, 2001. aastagal jälq kuvvõklassilidsõs algkoolis.

Kõgõ pikembält oll' kooli juhis Polli Aksel, kiä juhtõ kuuli päält 25 aastaka (1953-1979). Timä aol paranõsi kooli majanduslik olukõrd joudsahe: kuuli panti eelektre, koolimajalõ ehitediq mano vahtsõnõ jago ja süüklahoonõq.

80 aastaga kestel om koolil olnuq 10 juhti ja päält saa oppaja. 

[[Pilt:Vana-Koiola_kuul_2.JPG|thumb|250px|right]]

==Juhatajaq==

*1926-1941 Henno Alfred
*1941-1942 Värsi Leida
*1942-1944 [[Tuulingu Enn]]
*1944-1952 Raidla Viktor
*01.09.1952-31.10.1952 Seeba Helmut
*01.11.1952-14.12.1953 Juhansoni Aleksander
*15.12.1953-31.08.1979 Polli Aksel
*01.09.1979-31.08.1981 Luiga Heino
*01.09.1981-31.08.1999 Silmä Mai
*01.09.1999-? Kuusiku Anne
*? Lillemäe Siret

==Lõpõtajaq==

Aastil 1949-2000 lõpõt' kooli 545 opilast. Noist tuntumbaq ommaq bioloogiadoktor Saksa Valdur ja mõtsamajandusõ tippspetsiälist Tasso Enn.

==Kaeq viil==

*[[Võromaa kooliq]]

[[Category:Võromaa kooliq]]
