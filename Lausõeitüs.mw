'''Lausõeitüs''' om ütś katõst [[Eitäjä kõnõ (keeleoppus)|eitüse]] liigist. 

Lausõeitüs mõotas tervet [[Lausõq|lausõt]], [[Võro kiil|võro]] ja [[Eesti kiil|eesti]] keelen om taa tähüstet inämbüisi [[Predikaatverb|predikaatverbi]] man. Vormi poolõst om lausõeitüs pääas'aligult tegosõna eitüs. 

Lausõeitüsen või ollaq fuukusõn määnegi muu lausõ osa, mink jaos pruugitas näütüses sõnno ''joht ja'' ''mitte'', aq verbieitüs jääs sõskiq lausõhe alalõ <ref>Mati Erelt, Helle Metslang (toim.), "Eesti keele süntaks". 2017. ISBN 978-9949-77-436-4, lk 181.</ref>, nt "Taha es ''joht'', a pidi õks minemä".

== Lausõeitüs võro ja seto keelen ==

=== Eitüslausõ umahuisi ===
Võro ja seto keele eitüsligun lausõn ommaq eksistentsiaal- ja omajalausõ alus, tegemisalonõ ja alusõkujolinõ kvantumimäärüs (mink perän om ''-giq'' /-''ki'')q kõik [[Osakäänüs|osakäänüsen]], esikiq ku naaq jaatajan lausõn ommaq [[Nimekäänüs|nimekäänüsen]]. 

Moro pääl om pini. – Moro pääl <u>ei olõq</u> '''pinni.'''

Maq küdsi koogi. – Maq <u>küdsä-äs</u> '''kuuki'''.

Oodimiq (terve) päävä. – Mi es <u>oodaq</u> '''päivägiq'''."

Päält [[Käänüs|käänüse]] om sääntsit sõnno ja ütlemiisi, midä pruugitas päämädselt vai õnnõ eitäjän lausõn.<ref name=":0" />: partikliq ''viil'', ''inämb'', pronoomõniq ja proadverbiq ''ütskiq'', ''sukugiq''.<ref name=":1" />

=== Ede-, taga- ja topõldeitüs ===
Võro keelen tetäs kõgõ hariligumb eitüs eitüssõnagaq ''ei'' (olõvanaon) vai ''es'' (minevänaon), mink perrä tulõ konnegatiivne [[tegosõna]] vorm ja [[Kurgupeethelü|kakkõhelü]] ''q.'' Üts' esiqerälidsembit juuni, miä võro ja [[Seto kiil|seto keele]] tõisist [[Õdagumeresoomõ keeleq|õdagumeresoomõ keelist]] lakja vii, om tagaeitüs. Võro ja seto keelen või eitüssõna ollaq tegosõna iin, nigu [[Eesti kiil|eesti keelen]], vai hoobis perän. 

<u>Edeeitüs</u>: ''ma/sa/tä/mi/ti/nä '''es süüq'''''

<u>Tagaeitüs</u>: ''ma/sa/tä/mi/ti/nä '''süü es''' ~ '''süü-üs''' ~ '''süü-s'''''

Tegaeitüsen om eitüssõna tegosõnast hoobis eräle vai tegosõnaga kokko minnäq.

''ma/sa/tä/mi/ti/nä '''süü eiq'''''

''ma/sa/tä/mi/ti/nä '''süü-üiq'''''

''ma/sa/tä/mi/ti/nä '''süü-iq''''' <ref>Pilvik, Maarja-Liisa; Plado, Helen ; Lindström, Liina (2021). Murded, varieerumine ja korpusandmed. Eitussõna paiknemine võru ja seto eituslausetes. Keel ja Kirjandus, 64 (8-9), 771−796. DOI: 10.54013/kk764a7.</ref>

Päält ede- ja tagaeitüse om nii võro ku seto keelen ka topõldeitüs, miä tähendäs tuud, et edimäne eitüssõna om õkva konnegatiivse verbivormi iin vai perän ja tõnõ eitüssõna om eitüsfuukusõ lõpun. <ref>Lindström, Liina 1997. Eitus Võru murde suulises kõnes. – Õdagumeresoomõ lõunapiir’. Toim Karl Pajusalu, Jüvä Sullõv. (Võro Instituudi Toimõtiseq 1.) Võro: Võro Instituut’, lk 150–153.</ref>

'''''ei''' olõ ma säänest tennüq '''ei''''' (võro keele Vahtsõliina murrõq)

''ma='''s''' soovigi '''ess''' avaldaq'' (seto keele hummogumurrõq)

''Vinnemaal üldse olõ-'''i''' säänest '''eiq''''' (seto keele hummogumurrõq)

==== Käskjä kõnnõviis ====
Ede-, taga- ja topõldeitüseq ommaq kõik võimaliguq ka [[Käskjä kõnnõviis|käskjän kõnnõviien]]. Sõskiq pruugitas tuusjaos kattõ esiqsugumast sõnna: edeeitüsen om eitüssõna ''är(q)'', tagaeitüsen ''ei(q).'' Nii ede- ku tagaeitüsele lätt manoq jakk -''gu(q) ~ -ku(q).'' Topõldeitüsen pruugitas mõlõmbat eitüssõnna.<ref>Lindström, Liina; Pilvik, Maarja-Liisa; Plado, Helen 2021. Variation in negation in Seto. – Studies in Language. <nowiki>https://doi.org/10.1075/sl.19063.lin</nowiki></ref>

<u>Edeeitüs</u>: ''är sööguq''

<u>Tagaeitüs</u>: ''söögu eiq ~ söögu-uiq ~ söögu-iq''

<u>Topõldeitüs</u>: ''är söögu-iq''

==== Võro ja seto keele lakjaminegiq ede- ja tagaeitüsen ====
Pilvigu Maarja-Liisa, Lindströmi Liina ja Plado Heleni tettü uurimusõ perrä om tagaeitüst kõgõ rohkõmb hummoguseto (66%) ja põh'aseto (62%) keelen. Üleminegialas ommaq lõunõseto (32%), Vahtsõliina (22%) ni Rõugõ murrõq (34%). Muial Võromaal pruugitas rohkõmb edeeitüst ja tagaeitüse osa om pia olõmaldaq Karula kandi keelen 0,2% ni Kanepi kandi keelen 0,8%. Tuun mõttõn om tagaeitüs rohkõmb seto keele ni Rõugõ ja Vahtsõliina keele muudu ja edeeitüs põh'a- ja õdaguvõro keele muudu.

Sama uurimusõn tull' vällä, et topõldeitüst om kõgõ rohkõmb lõunõseto keelen (15%), agaq ka Urvastõ (9,8%) ja Rõugõ kandi (8,6%) võro keelen. <ref>Pilvik, Maarja-Liisa; Plado, Helen ; Lindström, Liina (2021). Murded, varieerumine ja korpusandmed. Eitussõna paiknemine võru ja seto eituslausetes. Keel ja Kirjandus, 64 (8-9), 771−796. DOI: 10.54013/kk764a7.</ref>

==== Miä mõotas ====
Nii võro ku seto keelen mõotas ede- vai tagaeitüse valimist tuu, määnest eitüsvarianti om õkva inne taad eitüst pruugit. Kuigiq võro keelen pruugitas rohkõmb edeeitüst, om tagaeitüse ettetulõk tõõnäolidsemb kuq tagaeitüs om just jutu seen olnuq. Sammamuudu seto keelen – kuq tõnõ kõnõlõja om pruuknuq edeeitüst, või ka seto keelen pall'o tõõnäolidsõmbalt edeeitüst ette tullaq, olkõq no pääle, et seto keelen om inämbüisi tagaeitüs.<ref>Pilvik, Maarja-Liisa; Plado, Helen ; Lindström, Liina (2021). Murded, varieerumine ja korpusandmed. Eitussõna paiknemine võru ja seto eituslausetes. Keel ja Kirjandus, 64 (8-9), 771−796. DOI: 10.54013/kk764a7.</ref>

Hummoguseto keelen om tähtsä ka eitüssõna esiq ja tuu, kas tuu sõna om olõvanaon vai minevänaon. Olõviguao eitüssõna ''ei'' om pall'o tõõnäolidsõmbalt tegosõna iin ja mineväao eitüssõna ''es'' om tõõnäolidsõmbalt tegosõna perän.<ref>Pilvik, Maarja-Liisa; Plado, Helen ; Lindström, Liina (2021). Murded, varieerumine ja korpusandmed. Eitussõna paiknemine võru ja seto eituslausetes. Keel ja Kirjandus, 64 (8-9), 771−796. DOI: 10.54013/kk764a7.</ref> Näütüses om tõõnäolidsõmb, et olõvanaon üteldäs edeeitüsega ''ei k'äuq'' ja minevänaon tagaeitüsega ''k'äu-us''.

== Lausõeitüs eesti keelen ==
Eesti kiräkeelen andas eitüst [[Kimmäs kõnnõviis|kimmän]], [[Tinkõlõja kõnnõviis|tinkõlõjan]] ja [[Kaudõnõ kõnnõviis|kaudõdsõn]] [[Kõnnõviieq|kõnnõviien]] edesi eitüspartikliga ''ei'', mink perrä tulõ:

1) [[Olõvik|olõvigun]] konnegatiiv (tegosõna vorm eitüsen, nt ''tahtma'' konnegatiiv om ''taha''): ''ei + taha'';

2) [[Minevik|minevigun]] ''tud-'' vai ''nud-''kesksõna: ''ei + tahtnud'' 'es tahaq'

=== Eitüslausõ umahuisi ===
Eesti keele eitüsligun lausõn ommaq eksistentsiaal- ja omajalausõ alus, tegemisalonõ ja alusõkujolinõ kvantumimäärüs (mink perän om ''-gi'' /-''ki'') kõik [[Osakäänüs|osakäänüsen]], esiki ku naa jaatajan lausõn ommaq [[Nimekäänüs|nimekäänüsen]]. Näütüses

# Hoovis on koer. – Hoovis ei ole koera. 'Moro pääl om pini. – Moro pääl ei olõq pinni.'
# Ma küpsetasin koogi. – Ma ei küpsetanud kooki. 'Maq küdsi koogi. – Maq küdsä-äs kuuki.'
# Me ootasime päeva. – Me ei oodanud päevagi. 'Oodimiq (terve) päävä. – Mi es oodaq päivägiq."

Päält [[Käänüs|käänüse]] om sääntsit sõnno ja ütlemiisi, midä pruugitas päämädselt vai õnnõ eitäjän lausõn.<ref name=":0">Sang, Joel 1983. Eitus eesti keeles. lk 119–134</ref>: partikliq ''veel'', ''enam'', tegosõnaq ''parata, pruukima''; pronoomõniq ja proadverbiq ''ükski'', ''iialgi'', ''sugugi''.<ref name=":1">Mati Erelt, Helle Metslang (toim.), "Eesti keele süntaks". 2017. ISBN 978-9949-77-436-4, lk 184</ref>

=== Partikli ''ei'' lausõ alostusõn ===
Ku inämbüisi om eesti keelen sõna ''ei'' tegosõnaga üten kongi lausõ keskpaigan, sis mõnikõrd või ''ei''  ollaq ka lausõ edeotsan, tegosõnaga üten või tast eräle. Eitüs lausõ edeotsan om hariligult afõktiivne fookustõt lausõeitüs.<ref>Mati Erelt, Helle Metslang (toim.), "Eesti keele süntaks". 2017. ISBN 978-9949-77-436-4, lk 185.</ref>

''<u>Ei</u> sellest poisist töömeest <u>saa</u>''! - eitüspartikli ja tegosõna ei olõq lausõn kuun.

''<u>Ei lähe</u>'' ''mina neid õpetama'' - eitüspartikli ja tegosõna ommaq kuun.

=== Asõsõnaq ja asõmäärsõnaq lausõeitüse fuukusõn ===
Lausõeitüse fuukusõn võivaq ollaq asõsõnaq ja asõmäärsõnaq ''keegi'' 'kiäki', ''miski'' 'miäki', ''kuskil'' 'kon' jne. Osa naist ommaqkiq õnnõ eitäjän lausõn: ''ükski'' 'ütśkiq', ''iialgi'' 'iäl', ''sugugi'' 'sukugiq' jne. Fookustajas om eesti keelen partikli ''mitte'' 'mitte, joht'. Täüslausõn om ''mitte'' fakultatiivnõ – taa või lausõn ollaq või olõmalda ollaq. Egäl juhul om tegosõna eitüsen.''Mind ei häiri (mitte) miski''. 'Minno ei sekäq miäkiq.'

Kuq eitäjän lausõn tegosõnna ei olõq, piät eitüspartikli kindlalõ olõma. Pääle ''mitte'' pruugitas eesti keelen ka ''ei''-d:

''Kes siin oli? – Mitte / ei keegi.'' 'Kiä tan oll'? – Es olõq kiäkiq'.<ref>Mati Erelt, Helle Metslang (toim.), "Eesti keele süntaks". 2017. ISBN 978-9949-77-436-4, lk 185–186.</ref>

=== Eitüs rõndehtüsen ===

==== Eitüs vastasäädjän ehtüsen ====
Vastasäädjä ehtüse eesti keelen või kokko võtta valõmiga ''mitte X, vaid Y'' 'mitte X, a Y'. Niimuudu üteldäs näütüses

''Laps vajab armastust, mitte maiustusi.'' 'Latś taht armastust, mitte mag'ahuisi.'

Mõnikõrd pruugitas viil topõldeitüst – sõna ''mitte'' man viil ''ei'':

''Laps ei vaja mitte maiustusi, vaid armastust.''<ref>Mati Erelt, Helle Metslang (toim.), "Eesti keele süntaks". 2017. ISBN 978-9949-77-436-4, lk 186</ref>

==== Eitüs kokkoköütjän ehtüsen ====
Kuq lausõeitüse ala jääseq kokkoköütjäq moodustajaq, pandas rõndehtüse viimädse liikmõ ette eitäjä köüdüssõna ''ega'' 'egaq, õgaq', ku tahetas näüdädäq, et eitüs käü egä rõndliikmõ kotsilõ eräle.

''Ma ei tahtnud süüa ega juua.'' 'Maq taha-as süvväq es juvvaq.'

Harliligun lausõeitüsen om köüdüssõna valiminõ küländ kirriv, tuud tetäs mitudnd muudu. Inämbüisi pruugitas paarisköüdüst ''ei ... ega'':

''Seal polnud loomi ega inimesi'' 'Sääl es olõq eläjit egaq inemiisi.'<ref>Mati Erelt, Helle Metslang (toim.), "Eesti keele süntaks". 2017. ISBN 978-9949-77-436-4, lk 187–188.</ref>

== Lausõeitüs muin keelin ==
Lausõeitüst saa maailma keeli väega mitund muudu näüdädäq.

[[Inglüse kiil|Inglüse keelen]] näütäs lausõeitüst tuu, ku küsümüs (''tag'') pääle lausõt om positiivne.

''Arthur is not happy, i'''s he?''''' 'Arthur ei olõq õnnõlik vai mis?'.<ref>Klima, Edward 1964. "Eitüs inglüse keelen" („Negation in English‟.). Fodor, J. A & J. J. Katz (toim.). ''The Structure of Language: Readings in the Philosophy of Language.'' Englewood Cliffs, New Jersey: Prentice-Hall, lk 246-323.</ref>

Soomõ keelen näütäs lausõeitüst eitäjä abitegosõna ja taa piät tegijäga ja arvoga kokko käümä<ref>Kroeger, Paul 2012. Analyzing Grammar. https://doi.org/10.1017/CBO9780511801679. ISBN 9780511801679. </ref>:

''Pekka '''ei''' juo.'' 'Pekka ei juuq'.

''Minä '''en''' juo''. 'Maq ei juuq'.

== Lätteq ==
[[Katõgooria:Lausõoppus]]
