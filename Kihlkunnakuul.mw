'''Kihlkunnakuul''' oll' tõsõ astmõ talorahvakuul [[Eesti]]n [[19. aastagasada|19. aastagasaal]] ja [[20. aastagasada|20. aastagasaa]] alostusõn. Kõgõ edimäne kihlkunnakuul oll' [[1804]]-[[1818]] [[Kanepi kihlkund|Kanepin]]. Liivimaa 1819. a. talorahvasäädüs nõud' kihlkunnakooli luumist ega 2000 miishinge kotsilõ. Et [[Eestimaa kubõrmang]]on säänest nõudmist olõ-s, läts' sääl kihlkunnakuulõ tegemine aigladsõmbalt. 1874. a. (Liivimaa) ja 1878. a. (Eestimaa) koolisäädüsega saiq kihlkunnakooliq ütidse opiplaani. Tuu perrä opati katõ aastaga kestel [[eesti kiil|eesti]], [[S'aksa kiil|s'aksa]] ja [[Vinne kiil|vinne]] kiilt, [[usuoppus]]t, [[rehkendämine|rehkendämist]], [[geomeetriä]]t, [[Aolugu|aoluku]], [[maatiidüs]]t, [[luuduslugu|luudusluku]], [[laulminõ|laulmist]], paiguti viil võimlõmist ja aiatüüd. Kihlkunnakoolõn saiq haridusõ  inämbüs vallakirotajit, vallakoolioppajit ja muid maa-amõtnikkõ. [[1881]] oll' Eestin 70 kihlkunnakuuli, [[1911]]. aastagal 56 tükkü. [[19. aastagasada|19. aastagasaa]] tõsõl poolõl luudi õigõusu kihlkunnakuulõ kah. Nuuq olliq 4-aastagadsõq, a oll' kah pall'o 2-aastagaidsi abikuulõ. [[1885]] oll' õigõusu kihlkunnakuulõ 92 ja abikuulõ 223, [[1911]] mõlõmbit kokko 320. [[1919]] muudõti kõik kihlkunnakooliq avalikõs algkoolõs.

==Kaeq viil==

*[[Kihlkund]]

[[Category:Kooliq]]
