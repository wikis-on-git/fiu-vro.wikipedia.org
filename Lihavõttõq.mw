'''Lihavõttõq''' ommaq [[ristiusk|ristiuson]] liikuvaq pühäq, miä nakkavaq edimädse täüskuu pühäpääväga peräst keväjäst käänüpäivä. Taa päävä värv’ om [[valgõ]].

Eesti keelen om lihavõttil mitmit rahvaperälidsi nimitüisi nigu kevädpühäq, munapühäq, kiigepühäq. Katoligu ja vinneusukerigu kombõ perrä lõppi lihavõttõga [[paast]], võisõ jälleq süvväq lihha. 
Inemiseq valmisti pühädesöögi vanastõ munnõst ja [[piim]]äst. Lõuna-Eestin oll’ kombõs noidõ pühhi aigu ehitäq [[häll]].

Põraaigu inemiseq käüväq kabõliaian ja tooväq tarrõ paiu ossõ. Seoilmaaolinõ kommõq om viil munnõ värvmine, noidõ tikkõlõminõ ja sõbrolõ ja sugulaisilõ kinkmine. Mõnõn paigan inemiseq veeväq noid ka matusõ pääle. Latsil või kävvüq ka lihavõttõ[[jänes]] ja tuvvaq magahuisi. 
Lihavõttõq näütäseq ka [[kevväi|keväjä]] algust ja taa pühä tunnismärgiq ommaq tsiigupujaq, jäneseq ja värvilidseq munaq.

Nätäl inne lihavõttiid peedäs [[urbõpäiv]]ä. Suurõmbat tüüd es tetäq. Urbõossõga pesseti latsi, et nä olõs [[suvi|suvõl]] virgaq. Noorõqmeheq tahtsõvaq kiriviid munnõ saiaq. Muna om märk tuust, et egä kevväi sünnüs kõik elläv vahtsõst. Munnõ süüdi pall'o. Mängiti viil munaveerütämise mängõ.

Nelikümmend päivä peräst lihavõttiid (neläpääväl) om Taivaminemisepühä ehk Suur Ristipäiv. 

Lihavõttõq ommaq vinneusukerigo kõgõ suurõmb pühä, samal aol ku [[jouluq]] ommaq kõgõ suurõmb pühä Katoligu kerigon.

[[Katõgooria:Pühäq]]
[[Katõgooria:Ristiusk]]

[[et:Ülestõusmispühad]]
