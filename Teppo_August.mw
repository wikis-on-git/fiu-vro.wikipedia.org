'''Teppo August''' (August Teppo) (sündü 29. põimukuu pääväl 1875 [[Põlva kihlkund|Põlva kihlkunnan]] [[Loosu]] külän Tigassõ talon, kuuli 7. joulukuu pääväl 1959) om [[Eesti]] kõgõ kuulsamb [[Lõõtspill|lõõtspillimeistre]]. Pillimängo naas' tä op'ma 8-aastagadsõlt  vanõmba vele Aleksandri käest. 12 aastaga vanotsõlt alost' pille parandamist. Otsast lõponi tekk' tä edimädse pilli valmis 15- vai 17-aastagadsõlt, pille meisterd' tä säidsekümmend aastakka umast elost. Arvadas, et tuu aoga tekk' tä 120-200 pilli, pääle tuu viil pilliq, minka korpusõ teiväq tõsõq, a ravvaq pand' sisse timä. Niinimetet Teppo pilliq ommaq väega kvaliteetseq ja pillimiihi hulgan hinnaduq. Aastagasaa vaihtusõl ollõv timä pilliq massnuvaq 80-85 ruublit, miä oll' nelä tüühobõsõ hind.

==Kirändüs==

*Teppo pille kotsilõ või lukõq artiklist "Lõõtspillimeister August Teppo fenomen", Tarmo Noormaa, "Teater. Muusika. Kino" 11, 2005

==Mälehtüse hoitminõ==

*Mälehtüskivi Teppo Augusti kodotalo man Loosu külän
*Egasuvitsõl Võro Folkloorifestivälil peetäs Teppo Augusti avvos maaha lõõdsamängjide võikimängmine.

[[Category:Võromaa inemiseq]]
