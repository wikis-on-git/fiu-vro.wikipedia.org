{{Elokäük 
 | nimi = Teppo August
 | eestikeeline_nimi = August Teppo
 | pilt = 
 | sünnüaig = [[29. põimukuu päiv]] [[1875]]
 | sünnüpaik = [[Loosu]] külä, [[Põlva kihlkund]]
 | kuulmisaig = [[7. joulukuu päiv]] [[1959]]
 | kuulmispaik = 
 | matmispaik = 
 | ammõt = lõõtspillimeistre
 }}

'''Teppo August''' ('''August Teppo''', 1875-1959) om [[Eesti]] kõgõ kuulsamb [[Lõõtspill|lõõtspillimeistre]]. 

August sündü [[29. põimukuu päiv|29. põimukuu pääväl]] [[1875]] [[Põlva kihlkund|Põlva kihlkunnan]] [[Loosu külä]]n Tigassõ talon. Latsõn miildü tälle puust as'akõisi tetäq, noid sai tä maaha müvväq ja nii hindäle rahha tiini. Vaesus es lupaq Augustil üttegiq aastakka koolin kävvüq. Lugõma ja kirotama oppõ tä vanõmba vele Aleksandri abiga koton. 

Joba latsõn oll' nätäq, et täl om andi muusiga pääle. Pillimängo naas' tä vele Aleksandri käest op'ma 8-aastagadsõlt. 11-aastadsõlt lammut' tä jupõs velest perrä jäänüq üterialidsõ vabrikupilli, miä inämb hellü es tiiq. Mõnõ ao peräst sai ärqparandõt pilli pääl jälq mängi. Ildampa ollõv August tuu kotsilõ ütelnüq: "Siist ma saigi otsa kätte."

Sõs naas' tä peris vahtsõt pilli tegemä. Edimäne hindätett pill sai valmis 1892. aastal, ku August oll' 17-aastanõ. Tuu pill olõ-iq alalõ hoitunu. Pille meisterd' tä säidsekümmend aastakka umast elost põhitüü - talotüü - kõrvalt. Sakõstõ oll' timä tüüpäiv 18-20 tunni pikk. Sõski es jovvaq tä nii pall'o pille tetäq ku timä käest telliti. Üte pilli tegemises kullu 3-4 kuud. Ku pill valmis sai, and' tä tuu kimmäle pillimihele ütes kuus sissemängmises. Pääle tuud timme tä pilli lõpligult üle nink möi sõs maaha. Aastasaa vaihtusõl ollõv timä pilliq massnuvaq 80-85 ruublit, miä toona oll' nelä [[hopõn|tüühobõsõ]] hind. 

Arvadas, et uma elo kestel tekk' August 120-200 pilli, pääle tuu viil pilliq, minka korpusõ teiväq tõsõq, a ravvaq pand' sisse timä. Täämbädse pääväni om alalõ umbõs 30 timä tett pilli, noist kõgõ vanõmb om perit aastagast 1896. Niinimetet Teppo pilliq ommaq väega kvaliteetseq ja pillimiihi hulgan hinnaduq. 

Teppo August kuuli [[7. joulukuu päiv|7. joulukuu pääväl]] [[1959]].

==Ütlemiisi==
*August ollõv iks, ku putõl viina lavva pääl saisõ, ütelnüq: "Võtaq saq kah! Ma no tast jõuduperrä võta, ega ta mu tüüd ei sekäq."
*Pilli timmise man Augustit jutuajaminõ ega tõisi pillimäng es sekäq. Tä ollõv ütelnüq: "Mängiq no edesi! Küll ma häälestä! Saq uma mängoga minno ei sekäq."

==Kirändüs==
Teppo Augusti ja timä pille kotsilõ või lukõq 
*artiklist "Lõõtspillimeister August Teppo fenomen", Noormaa Tarmo, "Teater. Muusika. Kino" 11, 2005,
*raamadust "Põlvamaa lõõtspillimängijad", Tartese Heino, 2007.

==Mälehtüse hoitminõ==

*Mälehtüskivi Teppo Augusti kodotalo (Tigasõ talo) man Loosu külän
*Egasuvitsõl Võro Folkloorifestivälil peetäs Teppo Augusti avvos maaha lõõdsamängjide võikimängmine.

[[Category:Võromaa inemiseq]]

[[et:August Teppo]]
