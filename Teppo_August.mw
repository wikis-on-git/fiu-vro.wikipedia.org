{{Elokäük 
 | nimi = Teppo August
 | eestikeeline_nimi = August Teppo
 | pilt = 
 | sünnüaig = [[29. põimukuu päiv]] [[1875]]
 | sünnüpaik = [[Loosu]] külä, [[Põlva kihlkund]]
 | kuulmisaig = [[7. joulukuu päiv]] [[1959]]
 | kuulmispaik = 
 | matmispaik = 
 | ammõt = lõõtspillimeistre
 }}

'''Teppo August''' ('''August Teppo''', 1875-1959) om [[Eesti]] kõgõ kuulsamb [[Lõõtspill|lõõtspillimeistre]]. 

August sündü [[29. põimukuu päiv|29. põimukuu pääväl]] [[1875]] [[Põlva kihlkund|Põlva kihlkunnan]] [[Loosu külä]]n Tigassõ talon. Latsõn miildü tälle puust as'akõisi tetäq, noid sai tä maaha müvväq ja nii hindäle rahha tiini. Pillimängo naas' tä op'ma 8-aastagadsõlt vanõmba vele Aleksandri käest, kiä opas' tä ka lugõma ja kirotama. 11-aastadsõlt lammut' tä jupõs velest perrä jäänüq pilli, miä inämb hellü es tiiq. Mõnõ ao peräst sai ärqparandõt pilli pääl jälq mängi. Ildampa ollõv August tuu kotsilõ ütelnüq: "Siist ma saigi otsa kätte."

Sõs naas' tä peris vahtsõt pilli tegemä. Edimäne hindätett pill sai valmis 1892. aastal, ku August oll' 17-aastanõ. Pille meisterd' tä säidsekümmend aastakka umast elost põhitüü - talotüü - kõrvalt. Arvadas, et tuu aoga tekk' tä 120-200 pilli, pääle tuu viil pilliq, minka korpusõ teiväq tõsõq, a ravvaq pand' sisse timä. Niinimetet Teppo pilliq ommaq väega kvaliteetseq ja pillimiihi hulgan hinnaduq. Aastagasaa vaihtusõl ollõv timä pilliq massnuvaq 80-85 ruublit, miä oll' nelä tüühobõsõ hind. 

August kuuli [[7. joulukuu päiv|7. joulukuu pääväl]] [[1959]].

==Kirändüs==
Teppo Augusti ja timä pille kotsilõ või lukõq 
*artiklist "Lõõtspillimeister August Teppo fenomen", Noormaa Tarmo, "Teater. Muusika. Kino" 11, 2005,
*raamadust "Põlvamaa lõõtspillimängijad", Tartese Heino, 2007.

==Mälehtüse hoitminõ==

*Mälehtüskivi Teppo Augusti kodotalo (Tigasõ talo) man Loosu külän
*Egasuvitsõl Võro Folkloorifestivälil peetäs Teppo Augusti avvos maaha lõõdsamängjide võikimängmine.

[[Category:Võromaa inemiseq]]

[[et:August Teppo]]
