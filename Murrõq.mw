'''Murrõq''' vai '''dialekt''' om määntsegi maanuka esiqmuudu keelekujo. Murrõq om tõistsugunõ [[kiräkiil|kiräkeelest]] ja tõisist murdist sõnno [[helü]]sisu, sõnno muutmisõ, sõnavara ja lausõstusõ poolõst. Murdit uur'vat tiidüsharro nimitedäs murdõtiidüses vai dialektoloogias.

Mitmõq ütitside tunnismärkega murdõq loovaq murdõrühmä. Murdõq jagonõsõq maanukkõ, [[Eesti]]n päämidselt [[kihlkund]]õ esiqmuudu tunnusjuuniga murrakis.
 
Hariligult mõtõldas murdidõ all innekõkkõ maamurdeid (territoriaalsit murdit). Viimätsel aol om vällä tulnuq pall'o uur'miisi  liinamurdidõ kotsilõ, säälhulgan näütüses ka [[USA]] liinon elävide afroameeriklaisi [[inglüse kiil]], miä om väega pall’o tõistsugunõ ku tõõsõq ameeriga inglüse keele variandiq.

==Funktsionaalnõ arvosaaminõ==

Sotsiolingvistikan ja egäpäävätasandil  säetäseq tõõnõtõsõ vasta murdõq ja standard vai kiräkiil. Seo kandi päält kaiaq ommaq murdõlõ umadsõq järgmädseq umaperäq:
•	sotsiaalnõ, vannusõlinõ ja osalt suulinõ murdõkandjidõ tsõõri ahtus (vanõmbaq inemiseq);
•	pruukmisala om piiret perre- ni egäpääveloga;
•	puulmurdidõ tegünemine murdidõ kokkoputmisõst ja katõpoolitsõst mõjost;
•	kiräkeele mõotusõst ärq tasahunu murdõkeele ja vaihõvormõ, näütüses murdõlidsõ tooniga kirändüskeele tegünemine.

==Keeletiidüslik arvosaaminõ==

Keeletiidüsen või murrõt kaiaq ku ütskõik määnest  keeletõõsõndit, miä om tõistmuudu tõisist tõõsõndiist. Tuu või tähendäq ka tuud, et inemine kõnõlõs määnestki murrõt, miä om standardsõ literatuursõ murdõ variant.

Võidas tetäq vaiht  standardsil murdil (ehk kiräkeelil) ja traditsiooniliidsil murdil. Päämine vaih om, et edimäidsi pruugitas kirän, toetas spetsiaalsin institutsioonõn, opatas koolõn ni näid peetäs "kõrraperälidsembis" ("päämäidsis") keelevormõs. Mõnõl keelel om mitu standardsõt murrõt (sis kõnõldas polütsentrilidsest keelest vai diasüsteemist).

==Kiil vai murrõq==

Olõ-õi ütist arvosaamist vai ütitsit tunnismärke keele ja murdõ vaihõl vaihõ tegemises. Tuuperäst, ku kõnõldaq, et määnegi kiil om kiil vai murrõq, piät selges tegemä, midä kummagi termini all mõtõldas. Kuq om vaia ärq hoitaq valikut, pruukvaq  lingvistiq hariligult terminit idiuum, miä tähendäs veidüq tõistsugust keeletõõsõndit.
Idiuum om murrõq näütüses olokõrran, kon:
•	tä olõ-õi standardiseerit kiräkiil;
•	noil, kiä kõnõlõsõq idiuumi,  olõ-õi umma riiki vai autonoomiat;
•	tä olõ-õi prestiisne kõnõlõmisõ vorm.

[[katõgooria:keeletiidüs]]
