[[Pilt:Lindora_laat_2010_lambaq.jpg|250px|thumb|Lambaq Lindora laadul 2010. a.]]
[[Pilt:Lindora_laat_2010_Haani_naasõq.jpg|250px|thumb|Haani naasõq pakvaq umma kaupa]]

'''Lindora laat''' om laat, midä om sügüside peet [[Lindora]]n joba üle saa aastaga. Tuud peetäs 
simunapääväl, [[28. rehekuu päiv|28. rehekuu pääväl]], ütskõik määntse nädälipäävä pääle tuu ka juhtus. Sinnäq tulõ kokko rahvast nii [[Võromaa|Võro-]] ku [[Setomaa]]lt, muialt eestist ja piiri takastki. Lindora laat om ummamuudu tuu poolõst, et tä kõrraldus piaaigo esihindäst ja tälle olõ-iq vaja reklaami tetäq. Laaduplats om [[Võro]]-[[Obinitsa]] ja [[Vahtsõliina]]-[[Lepässaarõ]] tii ristin mõtsa veeren.

==Aoluust==

Olõ-iq teedäq, ku kavva om Lindoran laatu peet. Edimäst kõrda om tuud laatu kirän nimmat 1893. a. Toona peeti laatu Lindora kõrdsi man. 1914. aastagani oll' laadupäiv 20. rehekuu päiv, 1921-1926 ja 1930 peeti tedä 3. rehekuu pääväl, 1927-1929 oll' laat 28. rehekuu pääväl ja 1931. aastagast omgi 
tuu kuupäiv paika jäänüq.

Alostusõn kaubõldi laadul õnnõ kodoeläjidega, kõgõ inämb [[lammas|lambidõga]] ja tuust omgi rahva 
sekkä lännüq "lambalaadu" nimi. Ildampa tulliq mano muuq kaubaq, umatettüq as'aq, käsitüü ja 
aiakraam, saiaq võisõ ka paigapäälist kangõmpa kraami. Tõnõkõrd ollõv laadu pääl eski tsirkust 
näüdät (kahruq, ahviq jm.). 

1980. aastagidõ keskpaigan tekkü tunnõq, et laadukommõq nakkas ärq häädümä, a 1990. aastagist 
om laat jälq vahtsõ huu sisse saanuq. Müüjit om pall'o ja ostjit viil inämp. Umatettü vai -kasutõduq kraami müüjilõ andas parõmpaq müügiplatsiq ja välämaa- vai vabrikukraami müüjäq piät tõõsõl puul tiid 
olõma. Ega kõrd om ka kultuuriprogramm.

==Lindora laat kirändüsen ja muusikan==

Lindora laadust ommaq kirotanuq mitmõq võro kirämiheq ja -naasõq. [[Rahmani Jan]] om laadust 
kirotanuq pall'o luulõtuisi (kaeq nt. "Lindora laaduh", [[Võro-Seto tähtraamat vai kallendri 2010. aastaga pääle‎|Võro-Seto tähtraamat 2010]]). Juttõ ommaq kirotanuq Otsa Hannes ("Esäga Lindora laaduh", [[Võro-Seto tähtraamat vai kallendri 1996. aastaga pääle‎|Võro-Seto tähtraamat 1996]]) ja Puhalaisõ Mikk ("Lindora laadal iks juhtus", [[Võro-Seto tähtraamat vai kallendri 2006. aastaga pääle‎|Võro-Seto tähtraamat 2006]]). [[Kauksi Ülle]] luulõtusõ "Lindora 1997" (kaeq [[Võro-Seto tähtraamat vai kallendri 2010. aastaga pääle‎|Võro-Seto tähtraamat 2010]]) perrä om tett laul, minka või löüdäq [[Lõkõriq|Lõkõridõ]] albomi "[[Süä kisk]]" päält.

==Kirändüs==
*Ruusmaa Arthur, "Lindora laadu aoluust", [[Võro-Seto tähtraamat vai kallendri 2010. aastaga pääle‎|Võro-Seto tähtraamat 2010]].

[[Katõgooria:Võromaa]]
[[Katõgooria:Laaduq]]
