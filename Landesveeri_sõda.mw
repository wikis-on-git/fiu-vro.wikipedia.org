'''Landesveeri sõda''' vai '''Landeswehri sõda''' oll' tuu jago [[Vabahussõda|Vabahussõast]], kon Eesti väeq võitliq [[Läti]]n S'aksa väe vasta, mink hulka kuuluvaq baltis'akslaisi armee ''[[Landeswehr]]'' (Landesveer) ja [[S'aksamaa]] s'akslaisist [[Rauddiviis]]. Landeswehri sõda kest' [[1919]] aastaga [[5. piimäkuu päiv|5. piimäkuu pääväst]] [[3. hainakuu päiv|3. hainakuu pääväni]]. 

Balti Landesveer oll' moodustõt baltis'akslaisist 1918. a. joulukuun Kuramaa rannan. Üten samal aol luud [[Läti]] väkiga piätiq nääq verevä väe edesitungi [[Venta jõgi|Venta jõõ]] pääl. Näide mano [[Liepaja]]he kolõ pääle [[Riia]] langõmist ka säädüsline Ulmanisõ valitsus. Edimält näüdässiq nääq hinnäst innembä ku Läti ja Eesti sõpro ku vaindlaisi. Nääq leiq verevä väe Põh'aõdagu-[[Leedu]]st vällä. Hummogu-Preisimaa kaitsõs verevä väe sissetungmisõ iist luudi sääl S'aksamaa valitsusõ luaga vabatahtlinõ Rauddiviis, kohe edimält võeti õnnõ noid s'akslaisi kiä olliq [[Edimäne ilmasõda|ilmasõan]] [[Raudrist]]i vällä tiinnüq. Landesveeri ja Rauddiviisi ülembjuhatajas saadõti [[Berliin]]ist kindral [[Von der Goltzi Rüdiger|von der Goltz]]. 

Urbõkuun 1919 oll' Landesveerin joba 4500 ja Rauddiviisin 4000 vabatahtlikku. Läti säädüslidsel valitsusõl oll' Kuramaal õnnõ 1400 miist, kiä sõalidsõlt olliq kah allutõt von der Goltzilõ. Noidõ joudõga läts' tä pääletungilõ ja puhast' Kuramaa verevist. 16. mahlakuu pääväl kukutiq landesveerlasõq Ulmanisõ ja panniq timä asõmõlõ s'aksasõbraligu Niedra Andrievsi valitsusõ. 22. lehekuu pääväl lei Landesveer verevä väe Riiast kah vällä, a Läti säädüsline Ulmanisõ valitsus pidi jäämä pagulustõ inglüse laiva pääle. Timä sõalidsõs jovvus oll' õnnõ Eeestin luud Põh'a-Läti brigaat: kolm polku, kolm patareid ja kats eskatroni, kokko 9800 miist. Eestläisi abiga vabastiq nääq Põh'a- ja Hummogu-Läti. 

Eesti ja Landesveeri väeq naksiq tõõnõtõõsõlõ ligembäle joudma. Kuna eestläseq olliq Lätin säädüslidse  valitsusõ kutsõl, määräs' Laidoner piiri minkast Landesveer es olõs tothnuq üle tullaq. A [[5. piimäkuu päiv|5. piimäkuu pääväl]] rünnässiq nääq kontrollsõidol olnut Eesti soomusrongi. Sõda Vabahussõa kolmandal väerõnnal oll' alanu. 

Vaindlanõ oll' S'aksa välläoppõ, vaprusõ ja tehnikaga tõsitsõmb vastanõ ku verrev vägi. Baltis'akslasõq olliq tan elänüq 700 aastakka, tahtõ juurdunuq ja naanu taad maad ummamuudu armastama. Saman peiväq nääq hinnäst põlitsist elänigest eestläisist ja lätläisist parõmbas. Baltis'akslaisi ja heränüisi põlitsidõ rahvidõ vastansais kasvi paratamatus kokkopõrkõs. Tuudaigu elli Baltikumin 2,5 miljoni lätläse ja eestläse kõrval 162 000 s'akslast. Landesveer pand' uma luutusõ tehnilidse üleolõki ja S'aksamaa abi pääle nink alahinnas' Eesti sõalist joudu.    

1919. a. piimäkuun oll' Eesti Rahvaväen 85 000 miist, miä jagonõsi kolmõs diviisis. 1. diviis oll' Põh'arõnnal Soomõ lahõ ja Peipsi vaihõl, 2. ja 3. diviis olliq Lõunõrõnnal Pihkva järvest Õdagumereni. Pääle suurtpääletungi olliq Eesti diviisiq kavvõn välänpuul Eesti piire. Vastavalt olukõrralõ tugõvdõdiq näid laivastigu, soomusrongõ ja ratsaväega. Landesveeri sõa aigu eräldediq ärq 2. diviisi tannõr Lõunõhummogu väerõnnas. Lõunõrõnna nimi jäi 100 km pikutsõlõ lõigulõ Valgast mereni. Sääl võidõl' 3. diviis kindral Põdderi ja staabiülembä polkovnik Reegi juhatusõl. 

3. diviisi tugõvdõdiq 1. ja 2. diviisi ütsüisiga, Kupõrjanovi pataljoni, Kalõvi malõva ja nelä soomusrongiga. Sõamiihi arv oll' kummagi poolõ pääl piaaigu sama, küündüden üten reservega 20 000-ni, a tehnigan oll' Landesveeril ülekaal suurtükke, kuulipildjide, linnukidõ ja miinipildjide poolõst. Perämäidsi eestläisil olõki-s.

Edimält saiq Eesti väeq lüvväq. [[10. piimäkuu päiv|10. piimäkuu pääväl]] tetti kümnes pääväs vaheraho. Eesti valitsus nõud', et kokkoleppel Läti valitsusõga piät s'aksa väeq Põh'a-Lätist ärq minemä. Egal juhul mitte ligembäle ku 35 km Eesti väkile tulõma. Inglasõq ja prantslasõq kah toetiq tuud, et s'akslasõq piät Baltikumist lahkuma. Joba [[19. piimäkuu päiv|19. piimäkuu päävä]] õdagu naas' Landesveer pääle minemä ja saigi algul edumaa, eestläseq tõmbsiq tagasi. A Rauddiviis, miä läts' [[Pärno]] poolõ, piätediq kinniq joba õigõq pia [[20. piimäkuu päiv|20. piimäkuu pääväl]] Lemsalu man. Tuu lahing, midä tundas '''Võnnu lahing'''u nime all, kest' [[20. piimäkuu päiv|20.]], [[21. piimäkuu päiv|21.]] ja [[22. piimäkuu päiv|22. piimäkuu pääväl]] - piaaigu kolm üüd päivä. Nii et egaq puhkust pall'o es olõq, üts rägistämine ja matõrdaminõ. Ja sõs murti läbi S'aksa Landesveeri sõaliin üüse vasta [[23. piimäkuu päiv|23. piimäkuu päivä]]. 23-nda hummogu joudsõq Eesti väeq Võndu (Cesisehe), kost Landesveer taganõsi paanilidsõlt vällä [[Riia]] poolõ. Nii et üts Landesveeri ohvitser es saaq mud'o kõrda, ku pand' rongi katussõ pääle kuulipildja ja tulist' ummi miihi ja kammand' kõvva: "Kõik rivvi võtta, järekõrran tulõt rongi pääle, mitte ei tormaq ülepääkaala! Ja tõõsõq pandvaq niikavva eestläisile vasta ku rongiq saavaq täüs!" Ja nii sõs päst' olukõrra, mud'o olõs sääl tulnuq täütsä katastroof.

[[Pilt:Latvian Independence War 1919.06.22.svg|300px|thumb|22. piimäkuu päiv 1919 [[Läti]]n. Pihlõnõ - S'aksa vägi, roosa - Vinne vägi (inämbläseq), kõllanõ - Läti vägi, lilla - Eesti vägi]]

Kindral [[Põdra Ernst|Põdder]] oll' tuukõrd [[Valga]]n uman staabin. Ku tä sai kuuldaq, et Võnnu om Eesti väki puult ärq võet, sõs tä hüpäs' rõõmsahe pistü ja ütel': "Täämbäne päiv om [[Võidupühä]]! Kõigin liinon ja küllin, kon ommaq Eesti väeq seen, piät heiskama [[Eesti lipp|sinimustvalgõ lipu]] ja kõrraldama paraadi." Tuud sõs tettigi ja pääle Vabahussõta unõhtõdiq tuu ärq [[1936]]. aastagani. Sõs ku [[Pätsi Konstantin|Päts]] sai võimo tävvelidselt hindä kätte, and' tä vällä dekreedi: [[23. piimäkuu päiv|23. piimäkuu päivä]] tulõ pühitsedäq ku Võidupühhä, miä om võrdväärne [[24. radokuu päiv|24. radokuu pääväga]]. 24. radokuu pääväl ommaq sõaväeparaadiq ja Võidupühäl Kaitsõliido paraadiq. 

Edesi läts' eestläisi võidokäük lõunõhe. Piimäkuu lõpon ja hainakuu alostusõn murti läbi katõkõrdnõ kaitsõliin Riia iin ja Eesti laivastik vallut' Väinä (Daugava) jõõsuu. S'akslasõq lõpõtiq vastapandmisõ. [[3. hainakuu päiv|3. hainakuu päävä]] hummogu kell 3.30 kirotõdiq Strazde koolimajan ala raholepüng Eesti sõaväe ja Landesveeri vaihõl. S'aksa väeq pidiq Riiast vällä minemä ja Läti säädüsline valitsus võisõ pääliina tullaq.

==Kaeq viil==
*[[Vabahussõda]]

==Kirändüs==
*[[Raudvasara Valdur]], "Vabadussõda kolmel rindel", Võrumaa Teataja, 20. 06. 2009.

[[Katõgooria:Eesti Vabahussõda]]
[[Katõgooria:Eesti aolugu]]

[[et:Landesveeri sõda]]
[[fi:Landeswehrin sota]]
