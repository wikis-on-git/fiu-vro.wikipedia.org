[[Pilt:Drumlin4029.JPG|thumb|400px|Sälgmägi [[USA]]n, Ontario järvest lõunõpuul]]

'''Sälgmägi''' om munajoonõ vai piklikmunajoonõ kujogaq [[kink]], miä on tekkünüq tegüsä [[ijästü]] kulutava ja kuhjava tegemise läbi<ref name="Kalm 2014" />.

Sälgmäeq ommaq inämbähe pargiviisi '''sälgmägestigõn''', kon näq ommaq ütstõõsõga rüüpsähe vai viuhkataolisõlt ijästü liikmisõ tsihin. Sälgmäki vaihõl ommaq pikliguq nõdsoq, miä võivaq ollaq [[suu (likõ kotus)|suu]]s lännüq ni nõdsõn või ollaq [[järv]]i<ref name="Kalm 2014">Kalm, V. (2014). Liustike ja mandrijää geoloogiline tegevus ning põhilised pinnavormid. Ü. Mander, Ü. Liiber. Üldmaateadus : õpik kõrgkoolile. (lk 177). Tartu : Eesti Loodusfoto.</ref>.

Eesti suurõmbaq sälgmägestiguq ommaq [[Saadjärv]]e, [[Kolga-Jaani]], ja [[Türi]] sälgmägestik, aq laugit ja lak’o sälgmäki või löüdäq kaq [[Sakala korgõmaa]] veere päält [[Suurõ-Jaani]] ja [[Mustla]] ümbrelt<ref name="Arold 2005">Arold, I. (2005). Eesti maastikud. (Lk 139-141). Tartu : Tartu Ülikooli Kirjastus.</ref>.  

==Tekkümiseviis==

Arvadaq tegüsiq sälgmäeq ijästü liikmisõst, kon man ijästü tsurmõ parhillaidsi sälgmäki nõtsõvaihõlidsõq saistusõq sälgmäki süämikkõ ümbre, kost edesi liikva [[ijä]] and’ näile pikligadsõmba kujo<ref name="Kalm 2014" />.

Ijästü liikminõ ja trukk alospinnalõ olõ-õs kõgõ üteline, tuuperäst sälgmäki tekkümise tingimüseq üttealasi muutuq. Selle võivaq sälgmäeq üte sälgmägestigu seen ütstõõsõst tõistmuudu ollaq nii kujo kuq kogo kotsilt. Sälgmäki kujjo mõot’ kaq illatsõmb suurõ maaijä taganõminõ<ref name="Kalm 2014" />, tuuperäst või sälgmäkil ollaq kaq tõisi suurõ maaijä sulamisviist tekkünüid maakujjõ: [[kunt]]õ, [[kinniline lohk|söll]]e ja muid esiqsugutsit joosuvii puult uurõtuid maakujjõ<ref name="Raukas 1995">Raukas, A. (1995). Eesti Loodus. (Lk 144-149). Tallinn : Kirjastus „Valgus“ ja Eesti Entsüklopeediakirjastus</ref>. Kaq illatsõmbaq viikogoq võisõq muutaq sälgmäki kujjo<ref name="Kalm 2014" />.

sälgmäeq kuustusõq päämidselt [[moreen]]est, miä võivaq kaq vanõmbist ijätümiisist peri ollaq, aq mink kuustusõn või löüdüdäq ijästüst vallalõ sulanut [[ruus]]a, [[liiv]]a, [[savi|savvi]] ja [[aleuriit]]i.
Sälgmäe süämik või kuustudaq [[alospõhakivi]]st, mink pääle om kokko aet illatsõmpi ijästü sulamisvii saistuisi.<ref name="Kalm 2014" />

==Vällänägemine==

Sälgmäki suurõ maaijä poolinõ ots om sakõstõ korgõmb ja pistvämb kavvõmbast veerest. Sälgmäki nõlvaq ommaq inämbähe laugõq, jääseq inämbüisi alla 10 kraadi (hariligult 2-5, harva kooniq 25) ja näide vaihõkorgus küünüs mõnõst miitrist kooniq 50-80 miitrini. Paarikümnemiitrilidsõ korgusõga Sälgmäki lövvüs Eestin päämidselt kõgõst Saadjärve Sälgmägestigun ja veidemb Türi Sälgmägestigun<ref name="Raukas 1995" />. Inämbähe jääs Sälgmäki korgus Eestin alla 10 miitre. suurõmbaq sälgmäeq ommaq hariligult laugõmbidõ nõlvoga (4-10 kraadi) kuq vähämbäq ja kitsambaq sälgmäeq (kooniq 20 kraati). Sälgmäki pikkus või küündüdäq mõnõstaast miitrist kooniq 13 kilomiitrini ja lag’ahus inämbähe 0,4-0,8 kilomiitrini.<ref name="Kalm 2014" />

Ijästü voolitsõmisõ tagajärel tävveniste välläkujonuq sälgmäeq ommaq '''hannagaq tähe sälgmägi''' (esiqpoolinõ sälgmägi, mink ijästüpoolinõ nõlv om lühemb kuq kavvõmb nõlv) vai '''tsilgakujolinõ sälgmägi''' (tulõtas miilde viitsilka, kon ijästüpoolinõ osa om laemb ja kavvõmb jago muutus kitsambas). Näide sälgmäki ijästüpoolinõ nõlv om korgõmb ja pistvämb<ref name="Kalm 2014" />. Umaette saa vällä tuvvaq kaq '''kilpsälgmäe''' (lag’a ja matal sälgmägi) ja '''pinnärsälgmäe''' (kitsas ja pikk sälgmägi). Kõgõ hariligumb sälgmägi om laabsahe tsõõrikidõ nõlvoga leeväpätsi kujogaq kink.<ref name="Arold 2005" />

== Kaeq ka ==
* [[kunt]]
* [[kinniline lohk]]
* [[säländü]]

== Lätteq ==
