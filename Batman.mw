'''''Batman''''' vai Nahkhiiremiis om vällä mõtõld osatäütjä, koomiksiraamadu supõrkangõlanõ, kiä ilmus ''DC Comics''’i koomiksin. ''Batman'', kiä ilmu edimäst kõrda aastagal [[1939]] koomiksin ''Detective Comics'', om luud taidru Kane’i Bobi (Bob Kane) ja [[kiränik|kirämehe]] Fingeri Billi (Bill Finger) puult. Karakter, algusõn ''the Bat-Man'', vaihõl ''the Batman'', om lisas tunt ka ku hõlmikut kandva sõdija (''the Caped Crusader''), pümehüse rüütli (''the Dark Knight'') ni maailma kygõ parõmb salapolitsei (''the World's Greatest Detective'').

==Karakter==

''Batman''i mäng´ periselt üts´ [[inemine]], kink nimi om '''Wayne’i Bruce''' ('''Bruce Wayne'''). Tää om rikas [[miis]]´, vabriguumanik ja häätegijä. Nännüq latsõn, kuis rüüvli tapsõ timä vanõmbaq, vann´ Bruce kättemassu. Bruce triin´se hinnäst nii vaimlidsõlt ku ka kihälidselt, mink perän nakas´ kandma nahkhiireteemälist kostüümi, et võidõldaq kuritüügä. ''Batman'' toimõndas vällä mõtõldun [[liin]]an nimega Gotham City, kon timmä avitasõq vaihõl timä sõbõr Robin, ülembtiindre Pennyworthi Alfred (Alfred Pennyworth), politseikomissar Gordoni Jim (Jim Gordon) ja Nahkhiire[[tütrik]] (''the Batgirl''). ''Batman''i päämidseq vastalidsõq ommaq Narr´ (''the Joker''), Pingviin (''the Penguin''), Mõistataja (''the Riddler''), Kats´nägo (''Two-Face''), al Ghuli Ra’s (Ra’s al Ghul), Hernehirmutus (''Scarecrow''), Kihvtipuu (''Poison Ivy'') ni [[Kass]]´[[naanõ]] (''Catwoman''). ''Batman'' om tõisist supõrkangõlaisist tõistsugunõ, selle timäl olõ-i supõrväki; tää tarvitas uma hääd mõistust, salapolitseitaido, [[tiidüs]]t, tehnoloogiat, rikkust, kihälist väke, võitluskunstõ, lust´ust ja pelgo.

==Kostüüm==

''Batman'' kand musta hõlmikut ja maski, miä katt näko, a joht kata-ai suupiirkunda. Kostüümi ilostasõq teräväq nahkhiire[[kõrv]]aq ni nahkhiirt kujotav ''Batman''i märk´, miä om täpsämbält rinna pääl. ''Batman'' kand hariligult ka vüüd. Läbi aigõ ommaq kostüümi värvilahenduseq muutunuq, a hõlmik ja näomask ommaq olnuq kimmähe alasi [[must]]aq. Varrampa olliq rõivaq halliq, a no ülepää mustaq. Ka märgi kujondus om läbi aigõ muutunuq.

==Varustus==

Ku ''Batman'' võitlõs vainlaisiga, või täl tarvis tullaq bumerangi sarnast ''batarang''’i ja muid tegüsit nõvvõ. ''Batman'' liigus sagõhõhe korguisin, minktarbis tarvitas köüt. Tää sõit esiqerälidse [[auto|massinaga]] (''batmobile''’iga), lindas esiqmuudu [[linnuk|linnogiga]] (''batplane''’i vai ''batwing''’iga), vii pääl liigus ''Batman'' esiqerälidse loodsiguga (''batboat''’iga). ''Batman''i pääkortin (''batcave'') om Wayne’i vahmila härbäni all olõvan kooban, kon tää edendäs ja hoit uma varustust. Ku vaia, kuts komissar Gordoni Jim Gotham City politseist ''Batman''i vällä, minktarbis tarvitas ''Batman''i märgiga prožektorit (varrampa ka esiqmuudu [[telehvon]]ni).

==''Batman'' meediän==

''Batman''i ku [[ameeriga]] [[kultuur]]i pühäst või trehvädäq ni [[raadio]]n, [[televis'uun|televis´oonin]] ku ka [[film]]in, kaubon, miä ommaq müüdüq üle maailma, näütüses latsi asjo vai video[[mäng]]e. ''Batman''i karakter om huvitanuq ka ulliarstõ, kiä ommaq püüdnüq taidaq karakteri hengeelo ja timä õigõt eko ütiskunnan. [[Lehekuu]]n aastagal [[2011]] sai ''Batman'' tõsõ kotusõ IGN-i rubriigin 100 kygõ parõmbat koomiksi kangõlast läbi aigõ. Aokiri ''Empire'' pand´ tää tõsõ kotusõ pääle rubriigin 50 kygõ parõmbat koomiksi karakterit läbi aigõ.

Filmen ommaq ''Batman''i mäng´nüq Keatoni Michael (Michael Keaton), Kilmeri Val (Val Kilmer), Clooney George (George Clooney) ja Bale’i Christian (Christian Bale), pia ka Afflecki Ben (Ben Affleck). ''Batman''i kolm viimäst filmi – "''Batman'' luu" (''Batman Begins'') (2005), "Pümehüse rüütli" (''The Dark Knight'') (2008) ja "Pümehüse rüütli tagasitulõk´/nõsõng" (''The Dark Knight Rises'') (2012) – ommaq olnuq kygõ parõmbaq.

==Välislingiq==

* http://www.dccomics.com/characters/batman
* http://batman-news.com/
* http://www.imdb.com/character/ch0000177/?ref_=tt_cl_t1

==Lätteq==

* [http://en.wikipedia.org Inglüsekeeline Vikipeediä]
* [http://et.wikipedia.org Eestikeeline Vikipeediä]
* [http://ru.wikipedia.org Vinnekeeline Vikipeediä]
