[[Pilt:Perekond Jaigi hauasammas.jpg|pisi|Jaigi vahmili havvasammas Rahumäe kalmuaian]]
'''Jaigi Juhan''' ('''Juhan Jaik'''; 13. [[vahtsõaastakuu]] [[1899]] [[Sännä mõisa]] – 10. [[joulukuu]] [[1948]] [[Stokholm]]) oll' eesti [[kiränik]] ja [[aokiränik]].

==Elokäük==
Jaigi Juhan kasvi üles [[Tsooru vald|Tsooru valla]] [[Roosigu mõisa]]n ja [[Luhamõtsa]]n. [[1913]]. aastagal lõpõt' tä [[Tsooru]] ministeeriumikooli (miä ildampa oll' [[Lepistü kuul']]). Perän läts' elämä [[Võro]]lõ. [[1915]]. aastagal saadõti poliitiliidsil põhjuisil [[Võromaa]]lt vällä ja [[1915]]–[[1917]] elli [[Volga]]-viirsin liinun. [[1917]]. aastagal tull' tä tagasi Võrolõ. [[1918]]. aastagal võtiq bolševiguq tä kinniq. Kui tä vabas sai, läts' tä [[Talliin|Talliina]], kon nakas' op'ma õdagukeskkoolin ja syakoolin. Pia läts' tä [[Vabahussõda|Vabahussõtta]]. 

[[1920]]–[[1924]] tüüt' Talliinan [[Eesti Kirjastus-Ühisus]]õn, sis [[Pääväleht|Päävälehe]], [[Postimiis|Postimehe]] ja [["Kaitse Kodu!"]] toimõndusõn. [[1935]]–[[1936]] oll' Jaik [[Eesti Raamaduaasta]] pääsekretär, 1936–1940 [[Haridusministri]] [[nõunik]]. Võtt' ossa [[Autorikaitse Ühing]]u asutamisõst ja tuu tegemiisi kõrraldamisõst [[1934]]–[[1938]]. [[1941]] oll' [[Võrumaa Teataja]] toimõndaja.

9. [[mahlakuu]] pääväl [[1927]] abiellu Jaigi Juhan Kanarigu Wilhelminagaq [[Tarto]]st, kiä oll' Kanarigu Jakobi ja Adamsi Marie-Helene tütär. Laulatus oll' [[Jaani kerik|Jaani kerikun]] [[Talliin]]an. [[1930]] sündü edimäne lats' Peep, kiä 3-aastagadsõlt sarlakilõ kuuli. Edesi sündüväq Ilo, Koit ja Säde.

[[1944]] läts' Jaigi Juhan [[Eesti]]st [[S'aksamaa]]lõ, säält [[Prantsusmaa]] kaolt [[Roodsi|Ruutsi]]. Jaigi Juhan kuuli [[Katrineholm]]i haigõmajan 10. [[joulukuu]] pääväl 1948. Algusõn oll' annom timä tuhagaq [[Katrineholm]]i krematooriumin hoiul, sis ostiq latsõq havvaplatsi [[Stokholm]]i [[Mõtsakalmistu]] pääle. 1990 matõti tä põrm ümbre [[Talliin]]a Rahumäe kalmuaida.

===Kirämehe [[Piiri Enno]] mälehtüisi perrä Jaigi Juhanist===
"Oll' lihtsä miis'. Hinnäst uhkõs pitäq tä es mõistaq. Käve häämeelegaq rahvagaq läbi. Tälle miildü kyigigaq juttu ajjaq. Oll' tuu sis nuur vai vana, rikas vai vaenõ, pops', paremiis' vai kangõ rahvamiis'. Egäleütele oll' täl lahkõt synna ja kullõjat kõrva."

[[Mihklikuu]]l 1938 peimiq [[Haani vald|Haani valla]] [[Plaani algkuul|Plaani algkoolin]] eesti raamadu 400. aastagapäivä. Jaik oll' eesti raamaduaastaga toimkunna pääsekretär'. Ta kynõl' meile yks süämest süämehe. Kingitüses tuudi tälle Haani vüügaq köüdet vilävihik, kon oll' 400 viläpääd 40 talo põllu päält. Kirämiis' nimet' tuud uma elo kygõ ilosambas kingitüses. Sääne meelenpidämine võtt' tä peris silmi pühkmä. Lilliq jagi ta nelä Haani vana imä vaihõl. [[Rüälill'|Rüälille]] kimbust tõmmas' ynnõ paar' häidsend ja tsusas' nuuq hindäle rynda."

==Looming==
Jaigi Juhan sai kirotamisõs mõttit vanost rahvajutõst, [[Pärlijõgi|Pärlijõõst]] ja esä nal'ajutussist. Ütte ku tõist mõtõl' umast pääst kah mano. Suurõmbalt jaolt kirot' tä juttõ [[eesti kiil|eesti keeli]]. A pall'oq tegeläseq ja kotusõq ommaq yks [[Võromaa]]lt peri. Täl om luulõraamadukõnõ "Rõuge kiriku kell", kon myni [[võro kiil|võrokeeline]] luulõtus kah seen. 

Timä juttõ tegeläseq ommaq tondiq, nõiaq ja tõõsõq põrgulisõq. Noid saa kundsa all hoitaq ynnõ kaarnakivi abigaq. Tuu om nõiavõimugaq kivi, mink piät varastama kaarna pesäst. Parõmba sordi kivil avitas hää käe edimädse sõrmõgaq kraap'misõst ja mõttõn suuv'misõst, et sooviq täüde lääsiq.

==Teossõq==
===Luulõkogoq===

*“Rõuge kiriku kell” Tallinn 1924

===Proosa (nuursuujutustusõq, novelliq, romaaniq)===

*“Võrumaa jutud” I Tallinn 1924
*“Võrumaa jutud” II Tallinn 1933
*“Kaamelid pasunapuhujatega” Tartu 1928
*“Uhhuu jutustused” Tartu 1929
*“Rannaliivast taevani” Tartu 1931
*“Kaarnakivi” Tallinn 1931
*“Pombi ja Üdsimärdi nõiad” Tartu 1932
*“Vanapagan ja seitse venda” Tartu 1932
*“Vanaisa kasukas” Tallinn 1933 
*“Pombi ja esivanemate kuld” Tartu 1934 
*“Pombi ja Siukuningas” Tartu 1934 
*“Juudasoo” Tartu 1934
*“Kuutõrvajad” Tartu 1934
*“Tondijutud” Tartu 1936
*“Pajupill” 1937
*“Tolmukull” 1939
*“Kuldne Elu” Vadstena 1946 (novellikogo)
*“Kondijahil Tiroolis. Sõnajalaõis” Stockholm 1947
*“Kaarnakivi” 1980 Tallinn (valikkogo)
*Pombi-kolmikraamadu vahtsõnõ välläandmine Tallinn Kupar 1993

===Latsiraamaduq===

*“Hunt” Tallinn 1942
*“Nõiutud Tuks” Tallinn 1944

===Näütemänguq===

*“Isa liivapurgis” Tallinn 1932
*“Tooma poisid” Tallinn 1932
*“Vanapagan ja seitse venda” Tartu 1932
*“Vanaisa kasukas” Tallinn 1938
*“Hõbedane karjakell” Tallinn 1933
*“Kättemaks” Tartu 1934
*“Hädastvere poiste ninamees” Tartu 1934
*“Esivanemate kuld” Tallinn 1934
*“Ahvimaa” Tallinn 1934
*“Särumeeste rügement” Tartu 1935
*“Sinep ja sool” 1936
*“Kuri loom” Tallinn 1939
*“Meie ei abiellu” Tallinn 1939

===Timä kotsilõ saa lukõq===

*Looming 1924-3 (Mart Raud)
*Looming 1924-10 (August Alle)
*Looming 1928-8 (Oskar Urgart)
*Looming 1932-4 (Jaan Kärner)
*EK 1935-3 (Friedebert Tuglas)
*Post 12. I 1939
*Eesti Teataja 1948 16. dets (nekroloog)
*almanahh “Koguja” I (Geislingen 1949) [[Adsoni Artur|Artur Adson]]
*Sirp ja Vasar 21. XI 1980 (Toomas Haug)
*Looming 1989-12 (Ruth Mirov)
*Viruskundra 1990-8 (Oskar Kruus)
*Viruskundra 1990-9 (Heino Sikk)
*Looming 1999-1 ja 2 ([[Kõivo Madis|Madis Kõiv]] “Juhan Jaik. Vihmatark ja luudermikk”)

==Kirändüs==
*Reimann, Nele 2004. "Võromaa kodolugu". Võro Instituut'.
== Välislingiq ==
*[http://www.post.ee/?id=1595&prod_id=227 Eesti Posti postmark Juhan Jaik 100]
*[http://www.wi.ee/voro/index.php/kiraenigu/juhan-jaik Võro kiränduse kodoleht]

[[Katõgooria:Võromaa inemiseq]]
[[Katõgooria:Võro kiräniguq]]
