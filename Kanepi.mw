[[Pilt:Kanepi.JPG|pisi|250px|Uulits Kanepin]]'''Kanepi''' om alõvik parhillatsõn [[Põlva maakund|Põlva maakunnan]] Kanepi vallan, Vanal-[[Võromaa]]l [[Kanepi kihlkund|Kanepi kihlkunnan]]. Kanepi om [[Talliin]]-[[Tarto]]-[[Võro]]-Luhamaa maantii veeren ja jääs [[Otõpää]] korgõmaa veere pääle. Parhilla eläs 2019. aastaga saisuga Kanepin 577 inemist. Sääl om kats söögipuuti, aptiik, kohvik ni mõnõq tõõsõq väikuq poodiq. Sääl tüütäs ka Kanepi vallavalitsus, om latsiaid, keskkuul ja seldsimaja. 
== Aolugu ==
Kanepi om vana külä, mink manu tegüsi Piigandi mõisa. Ildampa om Kanepi olnu ka Kanepi kerigumõisa maa pääl.
Kanepi kihlkund tegüsi, ku [[Roodsi]] kuninga Karl XI käskmise pääle liideti 4. põimukuu pääväl 1675 [[Põlva kihlkund|Põlva]], [[Otõpää]] ja [[Urvastõ kihlkund|Urvastõ]] kihlkunna veerealaq ütes. Parhilladsõ asula keskus tegüsi 19. aastagasaal Kanepi kerigu ümbre ni jääs vanast küläkotussõst õdagupoolõ.<ref>Eesti Kohanimeraamat, lk 168</ref>
1802. aastagal sai Kanepist Võro praostkunna keskus ja sinnäq luudi Võromaa keriguoppajidõ kuunkäümiskotus, raamadukogo ja keele uurmise tsõõr.<ref name="hirv">Hirvlaane, Milvi. Minu Kanepi.</ref> 20. aastagasaa algusõn saiõ Kanepist uma kandi päämäne kultuuriga tegelemise kotus ja säält ommaq peri pall'oq rahvusligu heränemisega köüdedüq inemiseq nigu näütuses Hugo Treffner.
== Kanepi gümnaasium ==
[[Pilt:Kanepi Gümnaasium (2).JPG|pisi|250px|Kanepi Gümnaasium]] Koolioppus Kanepin nakas' pääle 17. aastagasaal ni edimäne teedüs tuust köstrekoolist om aastast 1680. Sinnäq tetti ka 1811. aastagal tütärlatsi käsitüükuul.<ref>Kanepi Gümnaasiumi kodolehekülg (https://www.kanepig.edu.ee/public/info/Kanepi_G_Meie_Kooli_Lugu.pdf)</ref>
Johann Philipp von Roth lõi 1804 Kanepihe edimädse kihlkunnakuuli, mis opas' esiqsugutsit tiidmiisi hulka sügävämbält ku inneskidseq körstekooliq. Von Rothi kuul oll' näüdüs ka tõisi Liivimaa kihlkunnakuulõ luumisõs.<ref name="hirv" /> Edimädse Eesti vabariiigi aigu sai kihlkunnakoolist korgõmb algkuul ja [[Nõvvokogoliit|Nõvvokogo]] aol mittetävvelik keskkuul, sis säitsmeklassilinõ kuul, katsaklassilinõ kuul ja kuvvõkümnendil keskkuul. Nimi vaihtõdi gümnaasiumis 1997 ja täämbädse pääväni om tüün 12 klassi.<ref>Kanepi Gümnaasiumi arengukava aastis 2014-2016 (https://www.riigiteataja.ee/aktilisa/4221/0201/3001/G%C3%BCmnaasiumi%20arengukava%20aastateks%202014-2016-kinnitatud.pdf)</ref>

== Kerik ==
[[Pilt:Kanepi Jaani Kirik.JPG|pisi|250px|Kanepi kerik]]Edimäne puukerik ehitedi Kanepihe 17. aastagasaa II poolõl, tõnõ sai valmis 1737. aastagal ja sääl olliq olõman eski hõrilaq. Parhilla om Kanepi kerik maakivvest ja tuu tetti 1804–1808 Friedrich Siegeli projekti perrä. 1831 lei välk kerigu palama ja suurõmb osa iloväärtüsega ossõ palliq maaha. Ülesehitet kerik om pia putmalda täämbädse pääväni püsünü 1877. aastagast. 1902 saadiq vahtsõq hõrilaq.<ref name="hirv" /> Kuiki Lõunõ-Eesti kerikide man om harilik kikas torni otsan, sis Kanepi kerigu tornin tuud olõ-õiq. 

== Kanepi aiand == 
Kanepi alõvigu veeren tege ummi tegemiisi kasvomaio ja maalappõ pääl Kanepi Aiand. Tuu om perreäri ja luudi 1993. aastagal. Kõgõpäält kasvatõdi õnnõ nelke ja kurkõ, a pia säeti tsiht kõiki istikidõ kasvatamisõlõ ja müügile. Kanepi aiand tege kuuntüüd Maaülikooliga ja pruuv perrä egäsugumaidsi esiqsugutsidõ kasvõ kasvatamist, tuu om andnu näile tõisi siän edumaa. Kanepi aiandit või tähele pandaq mitmidõ liinu, sääl hulgan Tarto, hal'astusõ ja lillipindride luumisõ man.<ref>Juubel: Veerandsada aastat kvaliteetseid istikuid (https://www.aripaev.ee/juubel/2018/02/08/juubel-veerandsada-aastat-kvaliteetseid-istikuid)</ref>
== Lätteq ==
[[Katõgooria:Eesti alõviguq]]
[[Katõgooria:Kanepi kihlkund]]
