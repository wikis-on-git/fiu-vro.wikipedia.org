'''Vabahussõda''' oll' sõda, midä [[Eesti]] Vabariigi väeq peiväq Eesti riigi kaitsõs [[28. märtekuu päiv|28. märtekuu pääväst]] [[1918]] [[3. vahtsõaastakuu päiv|3. vahtsõaastakuu pääväni]] [[1920]] Nõvvokogodõ [[Vinnemaa]] väki ja [[1919]] aastagal [[Lätin]] S'aksa Landeswehri ja Rauddiviisi vasta.

1917. aastal [[3. süküskuu päiv|3. süküskuu pääväl]] vallutiq S'aksa väeq [[Riia]] ([[Kuramaa]] oll' joba kats aastat näide käen olnuq) ja teiväq dessandi [[Saarõmaa]] Tagalahtõ ja tuu perän vallutiq S'aksa väeq terve Eesti saarõstiku. Vinne sõavägi es olõq inämp suutõlinõ s'akslaisiga sõdima. Järgmädsel keväjäl, [[20. radokuu päiv|20. radokuu pääväl]] naksiq s'akslasõq üle iä Saarõmaalt ja [[Hiiumaa]]lt maisõmaalõ tulõma. Tõõnõ s'akslaisi kolonn tull' Riiast põh'a poolõ ja okupiirse Eesti ala. Vinneläseq es suudaq inämp s'akslaisiga sõdida: muudku juusti [[Talliin]]an laiva pääle, inne viil lahoti kaupluisi ussõq maahha, võeti laost mis sai, tiiti, et Vinnemaal om nälg, sääl midägi süvväq ei olõq, Baltimaiõn viil om ütte tõist, ja sõs panti minemä. Ja nüüd tekkü sääne vaakum, et vinneläseq olliq minekil, s'akslasõq olliq tulõkil. Tuu moment kasutõdigi ärq [[24. radokuu päiv|24. radokuu pääväl]] ja Eesti kuulutõdiq hindäperi riigis. 

S'aksamaa okupatsiooni sõaülembäq olliq esialgu võrdlõmiisi sõbraliguq eestläisi vasta: om teil uma riik - olkõ pääle, meil om käsk edesi minnäq, miiq teid ei putuq. Kogoni S'aksa sõaväeline kubõrnõr Talliinan kindral Benckendorff kuulut', et kõik nuuq Eesti polguq, miä ommaq olnuq, jääseq edesi Eesti sõaväes nink näid pandas piirivalvõhe Vinnemaa vasta ja tarvitõdas ärq sisemädse kõrra luumisõs. S'akslasõq esiq lätsiq edesi, võtiq [[Pihkva]] ärq ja lätsiq piaaigu puuldõ Peterburgi tiile, sõs tetti verevidega raho. 

Sõbralik vahekõrd S'aksa sõaväega Eestin kest' kuu aigu vaivalt. Sõs tull' [[Berliin]]ist käsk, et mitte määnestki Eesti riiki ei olõq kunagi olnuq egaq saaqki olõma ja Eesti sõaväke ei tohiq tunnistaq. S'akslasõq es tiiq midägi väega halvastõ viil. Eestläisil kästi kõik püssäq pandaq hakki ja minnäq ärq kodo. Arreteeriti [[Pätsi Konstantin|Päts]] ja saadõti S'aksamaalõ kuunduslaagrihe, arvati, et tä iks sekä meid väega. Mõnõq Eesti poliitiguq pagõsiq välämaalõ, päämädselt [[Soomõ|Suumõ]]. Kindral [[Laidoneri Johann|Laidoner]] (tuukõrd oll' tä viil polkovnik) pagõsi inglaisi mano [[Arhangelsk]]ihe. Inne tuud oll' Eesti valitsus ülendänüq kolm vanõmbat polkovnikku - [[Tõnissoni Aleksander]], [[Põdra Ernst]] ja [[Larka Andres]] - kindralmajoris. Nuuq olliq edimädseq Eesti kindraliq. Laidoner esiq oll' viil polkovnik, olkõgiq, et amõtilt korgõmp näist. 

Edimäne ilmasõda lõppi [[11. märtekuu päiv|11. märtekuu pääväl]] 1918 ja s'akslasõq valmistiq Eestist lahkuma. Niguq s'akslasõq es olõq viil [[Narva]]st lahkunuq, ku joba verrev Vinne vägi rünnäs' Narvat. Edimäne rünnäk oll' 22. märtekuu pääväl ja tuu lüüdi viil tagasi s'akslaisi tulõga. 

Nüüd oll' selge, et sõda tulõ. Tulõ sõas ette valmistadaq nii kipõstõ ku jovvat viil. Kuulutõdi algul vällä vabatahtlik mobilisats'uun, agaq ku 28-ndal märtekuu pääväl verrev vägi rünnäs joba õkva Narva liina, sõs kuulutõdiq vällä sundmobilisats'uun katsalõ aastakäügile 22-st aastast kuni 30-ndä aastani. Tuu oll' nigu nal'ategemine sõski, nii väikene oll' tuu. Aga arvati, et algusõs vast avitas. Vahepääl olliq kõik eesti sõamiheq kodo ärq saadõtuq, kiä olliq ilmasõan eesti polkõn olnuq. Vahepääl olliq kindral Tõnisson ja kindral Larka Soomõn maapaon ollõn tennüq Eesti sõaväe plaani - et kui s'akslasõq ärq lääväq, tulõ Eesti sõavägi ka luvvaq ja arvati, et esialgu avitas, ku Eesti sõaväen om üts diviis: kuus jalaväepolku, üts ratsaväepolk ja suurtüküväeosaq. Sõaministrile allus diviisiülemb, diviisiülemb omgi ülembjuhataja ja nii edesi.

Tuu plaani perrä edimäne polk moodustõdiq Talliinan, tõnõ [[Tarto]]n, kolmas [[Võro]]l, neläs [[Rakvere]]n, viies Narvan, kuvvõs [[Pärno]]n, ratsapolk ja suurtüküvägi moodustõdiq [[Viljandi]]n. Nuuq saa-es muud ku staabiq moodustadaq, ku Vabahussõda 28. märtekuu pääväl Narva langõmisega verevide kätte oll'gi joba alanu. 

Tuukõrd oll' joudõ vahekõrd sääne: umbõs 1600 eestläst oll' mobiliseerit, noist umbõs 1200 oll' rindõl, tõõsõq olliq staapõ ümbre ja tagalateenistüsen, ja verrev vägi, miä sisse tungõ, oll' 11 000 miist. Vahe ilmatu suur, aga sõski mitte viil väega hirmus. Hirmsamp oll' tuu, et arvati, et ega iks sõast suurõ Vinnemaaga midägi vällä ei tulõq. Seeni ollimiq olnuq Vinne sõaväen, ollimiq hääq sõamiheq külh, a kuis mi no iks nakkamiq vinneläisi vasta sõdima. Valitsus piät iks Vinnemaaga midägi kokko lepmä, tulõ-iq sõast midägi vällä. Oll' peris umbõlõ verevät meeleollo kah: et kommunistiq iks ommakiq nuuq õigõq rahvamiheq, kiä häötäseq [[mõisa]]q ärq, pessväq mõisa aknaq sisse ja pillvaq säält kõik varandusõ rahvalõ läbi akna vällä. Tuu käve eesti talomihe mõistusõ vasta - ütskõrd saava umõhtõgiq nuuq mõisa sahvriq kah tühäs, minkast miiq sõs elämä nakkamiq. A kiä tuud nii kavvõhõ ette mõtõl', sõs läämiq kohegi muialõ vai ... Nii et es olõq säänest usku ja hirm oll' väega suur Vinnemaa iin. Tuu om iks põh'atu suur maa: edimädsen ilmasõan oll' mobiliseerit 13 miljonit Vinne sõamiist - maailma kõgõ suurõmb armee, miä kunagi om olnuq. Esiki [[Stalini Jossif|Stalini]] Verrev Armee es ületäq tuud.  

Nii sõs pääle Narva vallutamist 28. märtekuu pääväl taanduq 5. polk ja vabatahtliguq koolipopisiq, kiä sääl kaitsõl olliq, sisemaa poolõ Talliina suunan. Mõni päiv ildampa tekkü tõõnõ rinnõq, lõunarinnõq. Verrev vägi tull' üle Pihkva [[Petseri]] pääle ja sõs [[Vahtsõliina]] pääle. Edimäne lahing oll' [[Nõnova]] külä man raudtii pääl [[5. joulukuu päiv|5. joulukuu pääväl]] 1918. Nii moodustõdiq kats rinnõt, ütte naati nimetämä Viro rindõs ja tõist esialgu Lõunarindõs (perästpoolõ Lõunahummogurindõs). Võrol oll' 3. polk alampolkovnigu [[Kubbo Eduard]]i juhatusõl, tuu oll' üts [[Mulgimaa]] miis, Kärstnäst Lõuna-Mulgimaalt perit. 3. polk juusk' poolõnistõ lakja, lätsiq kodo ärq. Pääle tuu oll' Võrol viil [[Kaitsõliit]]. 

Kaitsõliidon ja Eesti polgun moodustiq ainugõsõ tõsidsõ osa nuuq noorõq (lipniguq, leitnandiq ja kaptõniq), kiä olliq edimädse ilmasõa aigu saanuq ohvitseris. Nuuq olliq surmaga nii ärqharinuq, et mõtliq, et ku nüüd uma maa iist tulõ sõtiq ja uma riigi iist, sõs om tuu surm peris miildüv asi. Egal juhul mitte allaandminõ. Ja sõs oll' viil tõõnõ katõgooria inemiisi, kiä rõõmoga sõtta lätsiq: nuuq olliq tuukõrdnõ koolinuurus, keskkuulõ ja kutsõkuulõ opilasõq. Võrol oll' kah just luud poissõgümnaasium 1918 (tütärlatsigümnaasium oll' luud 1917). Nuuq moodustiq päämädse jou nii kaitsõliidon ku 3. polgun, a noid oll' õnnõ viis-kuuskümmend poissi. A noid oll' ka Tarton, kon oll' joba mito keskkuuli, gümnaasiummi, kommertskuuli, Talliinan ja Narvan kooliq. Nii et koolipoisiq moodustiq Vabahussõa edimädsel perioodil üte tähtsämbä osa Eesti sõaväest. Mitte niivõrd arvolidsõlt kuivõrd moraalsõlt. Ja tõõsõs nuuq noorõq ohvitseriq, kiä eräelon olliq inämbüisi olnuq koolioppajaq. Edimädse ilmasõa aigu saadõtiq koolioppajaq, kiä Vinne sõaväkke võetiq, kõrraga vai pääle paari kuud rindõlolõkit lipnigõkuuli ja koolitõdiq lipniguq vällä. Tuuperäst tull'gi näist üle katõ tuhandõ eesti rahvusõst ohvitseri.

Rinnõq taganõsi Viromaad pite, langõsiq [[Kohtla-Järve]], [[Jõhvi]], [[Rakvere]], vaindlanõ liginesi [[Tapa]]lõ. Lõunarindõl lätsiq kah vinneläseq edesi. Kõgõpäält jätt' Eesti 3. jalaväepolk Võro maaha. Umbõs 100 sõamiist, 53 ohvitseri ja 2 sõaväearsti taganõsiq kolonnin liinast vällä, tuu oll' [[8. joulukuu päiv|8. joulukuu pääväl]]. 10 päivä ildampa, [[18. joulukuu päiv|18. joulukuu pääväl]] jäteti [[Valga]] maaha, taganõdiq Talliina poolõ. Mõtõldiq, et Tarton iks piätedäs kinniq Lõunarindõ edesitung, agaq ka Tarton es tulõq lahingust midägi vällä, jäteti ka Tarto maahha. Joulõ aigu oll' verrev vägi joudnuq 35 kilomiitre kaugusõlõ Talliinast ja rinnõq läts' [[Paidõ]] iist alla [[Võrtsjärv]]e pääle, Võrtsjärvest käänd' üle nuka ja läts' Pärno lahtõ. Nii et kõvva puul maisõmaa-Eestit oll' lännüq vaindlasõ kätte.

Agaq tuu sõda oll' joba näüdänüq ka häid märke. Olkõgiq, et kõik aig taganõdiq, muutu vaindlasõ pääletung kõrrast aigladsõmbas. Nuuqsamadsõq noorõq ohvitseriq ja kooliopilasõq olliq kõikaig viimädseq, kiä vällä taganõsiq. Nääq jäiväq ega kiviaia taadõ, oro perve taadõ ja anniq säält vaindlasõlõ tulõlöögi. Inne ku vaindlanõ joudsõ näid sõs ümbre haardaq libisediq käest ärq. Taganõdiq, järgmädse säändse luuduslidsõ tõkkõ man anti jälq tulõlüük, jälleki taganõdiq ja kõrrast aigladsõmbas muutu vaindlasõ pääletung. 

Ja sõs üts miis leitnandi avvoastmõn - [[Kuperjanovi Julius]] - lõpõt' joba umbõs 30 km kaugusõl Tartost uma taganõmisõ [[Puurmani mõisa]]n, võtt' ringkaitsõlõ, pand' mõisa torni [[Eesti lipp|sinimustvalgõ lipu]] üles ja ütel', et siiäq miiq jäämiq niikavva ku miiq väeq Talliina alt ütskõrd tagasi tulõvaq. Algul oll' sääl väeosan õnnõ 12 ohvitseri ja 30 kooliopilast. Kats naistõrahvast oll' kah, katõ ohvitseri provvaq olliq: Kupõrjanovi uma naanõ Alice ja viil leitnant Kanni naanõ. Vereväq väeq lätsiq näist müüdä, õkva es ründäq, mõtliq, et küll nääq koolõssõq nälgä tan, agaq näide ala muudkui suurõnõsi, näide mano pagõsi inemiisi okupeeritült alalt Võrtsjärvest nikagu Peipsini, [[Otõmpää]]lt pääle. Kõigil puul käve kuuldus, et üts hull leitnänt om lõpõtanuq taganõmisõ ja sääl Puurmani mõisan pand ütsindä vasta ja minti sinnäq. Katõ nädäli peräst oll' miihi joba terveh pataljon kuun. 

Samal aol Talliina valitsus ja ülembjuhatus tüüt' meelekindlalt edesi, kiäki es mõtlõ pagõmisõ pääle, et võtamiq rahaq ja kraami üten ja lasõmi jalga välämaalõ. Viidi läbi mobilisiirmist viil vabadõl aladõl: saari pääl, Õdagu-Eestin, moodustõdi vahtsit väeossõ, Talliinan ehitediq lajarüüpmeliidsi ja Pärnon kitsarüüpmeliidsi soomusrongõ ja saadõti nuuq rindõlõ, ehitedi soomusautit, kõrraldõdi hariligõst laivõst sõalaivõ. Välämaalt taotlõdi api raha näol, varustusõ ja laskõmoona näol. Nii ilmuvaq välämaalt edimädseq vabatahtliguq Eesti sõtta. Viil vanaasta õdagu joud' [[Soomõ]]st peräle edimäne vabatahtligõ ütsüs, piaaigu 1000 miist majori [[Ekströmi Martin]]i juhtmisõl. Noist osa jäi Talliina, osa lätsiq esiq õkvalt rindõlõ Talliina ala 30 km kaugusõlõ. Väega olulinõ oll' tuu kah, et [[12. joulukuu päiv|12. joulukuu pääväl]] joud' Inglüse sõalaivastik Talliina lahtõ. Joba nädäli peräst Kruunliinast verrev laivastik rünnäs Talliina. Inglasõq leiq nääq sääl purus, võtiq kats sõalaiva vangi ja kingeq nuuq eestläisile, noist sai sõs Eesti sõalaivastigu tuumik. Kaugõsõidokaptõn [[Pitka Johann]], kiä oll' ka edimädse ilmasõaaigu saanuq ohvitseris, naas' Eesti laivastikku kõrrastama. 

[[6. vahtsõaastakuu päiv|6. vahtsõaastakuu pääväl]] and' ülembjuhataja polkovnik  [[Laidoneri Johann|Laidoner]] käso minnäq kõgõl rindõl vastapääletungilõ. Lätsiq sõs eestläseq hummogu poolõ edesi, joba tõõsõ päävä õdagu vallutõdi Tapa, tähtsä raudtiisõlm. Oll' joba valminu neli lajarüüpmelist soomusrongi. Nuuq panniq inne ku midägi taibati Tapalt Tarto pääle minemä, selle et soomusrongõ ülembäq olliq kõik [[Tartomaa]] ja Tarto miheq ja nuuq pelgsiq väega, et miä näide sugulaisiga sääl juhtus, et jutt või jo minnäq verevide kõrvo, et nuuq ommaq sääntseq miheq. Rakveren löüti 200 laipa - verevidel tapõtuq eräisikuq, ja noil päämäne süüdüstüs oll', et kas näide miheq vai veleq vai pujaq olliq Eesti sõaväen. Peläti, et sama hull lugu tulõ Tarton. 

[[14. vahtsõaastakuu päiv|14. vahtsõaastakuu pääväl]] vabastiq soomusrongiq ja näidega üten Puurmanilt tulnuq Kupõrjanovi miheq Tarto. Nüüd oll' jälq kujonõnuq Lõunarinnõq ja Põh'arinnõq tagasi. Jäiq siiäq nädälis puhkusõlõ. Suurõmb jago miihi es olõq saapit kah jalast saanuq sõa algusõst saaniq, maati kah saapaq jalan ja lunt pään. Nii hirmus oll' tuu, tuud om rassõ ette kujotadaq.

[[Pilt:Vabadussõda.jpg|400px|thumb|Vabahussõda]]

{{Poolõlõ}}

[[Katõgooria:Eesti aolugu]]
