'''Ceres''' om kääbätshod'otäht ni kõgõ suurõm [[Marss|Marsi]] ja [[Jupitõr (hod'otäht)|Jupitõri]] vaihel olõvan astõroidide vüüs paiknõv taivatäht. Pia 945 km läbimõõt tege Ceresest kõgõ suurõmba Neptuuni lindamistii seenpuul olõva kääbätshod'otähe. Tegemist om suurusõlt 33. teedäqolõva tsihigaq mi päiväsüsteemin ja seo om ainukõnõ kääbätshod'otäht' Neptuuni lindamistii seen. Ceres koosnõ kivist ja iäst ni kaal umbõs kolmasjago kogo astõroidivüü massist. Ceres om ainukõnõ tsiht' kogo astõroidivüün, miä om hindä rasõhust tsõõris muutunu. Cerese tähesuurus Maalt kaedes om vaih 6,7 kooniq 9,3 nu seo polõ seoperäst pal’a silmägäq nättäq.

Ceres tundus olõvat jagonenü eräldisaisvas kivvist jüvväs ja iäst vaihevüüs, millõ all või-ollaq vetel maa-alunõ jätüs ilmamerest. Päälüs om arvadaq sego vii iäst ja tõistõst mineraalidest nigu karbunaatidest ni savimineraalidest. 2014 vahtsõaastakuun mõõdõti viiauru purdsahusi mitmõist Cerese piirkonnast. Seo oll innenägemäldäq, selle hariligult eritasõ õnnõ komeediq viiauru, joht suureq astõroidivüü tsihiq.

Ceres om edimesenä  avastaduq asteroid. Seo avasti 1. vahtsõaastakuul 1801 Pizzai Giuseppe. Edimält nimetedi Ceres võlssi hodos’, a aastak ildampa seost nimest üteldi ärq. 24. põimukuul 2006 nimetäs riikevaihõlinõ astronuumialiit Crese kääbätshod'otähes, a asteroidis jää tä iks viil.
