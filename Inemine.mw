[[Pilt:Human 2.jpg|150px|thumb|Inemiseq]]

'''Inemine''' tulõ iho poolõst muidõ luud-asjo sekkä arvata, tuuperäst et timä iho om maapäälitsist ehk maitsist asjost võetu ja kui timä koolõs, sõs saa iho jälq mullas. Inemiseq mõistvaq mõtõldaq, kõnõldaq ja katõ jala pääl kävvü.

==Inemise iho==

Inemise iho om suurõst hulgast mitmõsugutsist jagodõst kokko säet. Kõigil jagodõl om uma esieräline tallitus. Mõnõq jaoq ommaq kõvaq, nii [[luu]]q, tõsõq jälq pehmeq, nii [[liha]] ja sisekond, mõni jago om vetel, nii [[veri]]. 

Kõgõkõvõmbaq jaoq ehk luuq ommaq ütes värgis kokko pant, miä üte [[maja]] puuvärgi sarnatsõs võimiq arvada ja miä iholõ kujo ja kindmüse and. S'oosinanõ [[luuvärk|luuvärgi]] om kõigilt puult lihaga ja nahaga katõt, nii et kui hambaq arvamata jätämiq, ütski luu pal'as ei olõq. Liha sais luiõ pääl suurõmbin ehk vähämbin kimbokõisin, miä mitmõnäolidseq ommaq ja [[muskli]]des kutsutasõq. 

Iho tühjen ruumõn, miä luist ja lihast saavaq var'atus, lövvämi kõgõ hõrnõmbaq iho jaoq, nii kui [[ai]], [[süä]], ja [[soolik]]oq. Kõik iho jaoq saavaq umma toitu verest, miä lugõmada pall'o [[suun]]i läbi ihon juusk ja kõiki paiko küünüs, ent liigutamisõ jovvu saavaq nemäq väikeisist niidikeisist, miä aiust ja [[sälgroodso säsü]]st tulõvaq ja närves nimitetäseq. Liha vaihõl lövvüs siin ja sääl rasva ja väläst puult om iho [[nahk|nahaga]] katõt. 

Suurõmbaq iho jaoq ommaq [[pää]], [[kihä]], [[käsi|käeq]] ja [[jalavars|jalaq]]. Pää sisen om ai, pää külen nägemise, kuulmisõ, haisutundmisõ ja maitsmisõ riistaq. Kihä sisen saisvaq süä, [[täü]] ehk kops ja muu sisekond.

Kihä om sisest puult rõivastõt, nii kui voodõrdõt, pehmide, niiskide nahkoga ja üte risti saisva, osast hintitse, osast lihatsõ vahesaina läbi, minkal [[vaheliha]] ehk vahenahk nimi, kattõ jakko jaet. Päälmädsen jaon ehk rõnnakooban ommaq süä ja täü, alomatsõn jaon ehk kõtukooban siidmise riistaq. 

Inemine süü ja juu ja ärqseeditüst söögist valmistõtas vahtsõnõ jovvulinõ veri. [[Siidmine|Siidmise]] riistaq ommaq [[kõtukuup|kõtukooban]] ja nimelt n'ooq: [[mago]], pääle tuu [[mass]] ja [[sapi-til]] hääl puul, [[põrn]] ja [[kõtu-sülenäärmeq]] kur'al puul, alapuul kõtukooban [[soolik]]oq. 

==Kirändüs==

* [[Hurda Jakob]], "Inemisest", Tarto Kalender 1868; vahtsõst vällä annõt raamadun "[[Looja ees]]", Tarto, 2005.

[[Katõgooria:Inemine]]

[[et:Inimene]]
[[en:Human]]
