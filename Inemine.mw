'''Inemine''' tulõ iho poolõst muidõ luud-asjo sekkä arvadaq, tuuperäst et timä iho om maapäälitsist ehk maitsist as'ost võet ja ku timä koolõs, sõs saa iho jälq mullas. Inemiseq käävä katõ jala pääl, ainult inemisele om umanõ [[mõtlõmine]] ja [[kõnõlõmine]].

== Inemise iho ==
[[Pilt:Human.jpg|200px|thumb|Naanõ ja miis]]
Inemise iho om suurõst hulgast mitmõsugutsist jakõst kokko säet. Kõigil jakõl om uma esiqeräline tallitus. Mõnõq jaoq ommaq kõvaq, nii [[luu]]q, tõsõq jälq pehmeq, nii [[liha]] ja [[sisekund]], mõni jago om vetel, nii [[veri]]. 

Kõgõ kõvõmbaq jaoq ehk luuq ommaq ütes värgis kokko pantuq, miä üte [[maja]] puuvärgi sarnatsõs võimiq arvadaq ja miä iholõ kujo ja kindmüse and. S'oosinanõ [[luuvärk|luuvärgi]] om kõigilt puult lihaga ja nahaga katõt, nii et kui hambaq arvamadaq jätämiq, ütski luu pal'as ei olõq. Liha sais luiõ pääl suurõmbin ehk vähämbin kimbokõisin, miä mitmõnäolidseq ommaq ja [[muskli]]is kutsutasõq. 

Iho tühen ruumõn, miä luist ja lihast saavaq var'atus, lövvämi kõgõ hõrnõmbaq iho jaoq, nii kui [[ai]], [[süä]], ja [[soolik|sooliguq]]. Kõik iho jaoq saavaq umma toitu verest, miä lugõmadaq pall'o [[suun]]i läbi ihon juusk ja kõiki paiko küünüs, ent liigutamisõ jovvu saavaq nimäq väikeisist niidikeisist, miä aiust ja [[sälgroodso säsü]]st tulõvaq ja närves nimitedäseq. Liha vaihõl lövvüs siin ja sääl rasva ja väläst puult om iho [[nahk|nahaga]] katõt. 

Suurõmbaq iho jaoq ommaq [[pää]], [[kihä]], [[käsi|käeq]] ja [[jalavars|jalaq]]. Pää sisen om ai, pää külen nägemise, kuulmisõ, haisutundmisõ ja maitsmisõ riistaq. Kihä sisen saisvaq süä, [[täü]] ehk kops ja muu sisekund.

Kihä om sisestpuult rõivastõt, nii ku voodõrdõt, pehmide, niiskidõ nahkoga ja üte risti saisva, osast hintidse, osast lihadsõ vahesaina läbi, minkal [[vaheliha]] ehk vahenahk nimi, kattõ jakko jaet. Päälmädsen jaon ehk rõnnakooban ommaq süä ja täü, alomaedsõn jaon ehk kõtukooban siitmise riistaq. 

Inemine süü ja juu ja ärqseeditüst söögist valmistõdas vahtsõnõ jovvulinõ veri. [[Siitmine|Siitmise]] riistaq ommaq [[kõtukuup|kõtukooban]] ja nimelt n'ooq: [[mago]], pääle tuu [[mass]] ja [[sapitill]] hääl puul, [[põrn]] ja [[kõtu-sülenäärmeq]] kur'al puul, alapuul kõtukooban [[soolik|sooliguq]]. 

==Mõistatuisi inemise kotsilõ==
*''Hark all, paun pääl, pauna pääl rist, risti pääl nupp, nupi külen lõksutaja, lõksutaja pääl haisutaja, haisutaja pääl pilgutaja, pilgutaja pääl suur mõts, kahara pääga poiskõnõ aja tsiku mõtsast vällä?'' (Inemine sugi har'aga pääd. [[Urvastõ kihlkund|Urvastõ]] vai [[Karula kihlkund]], 1892.)
*''Hark, hargi pääl paun, pauna pääl rist, risti pääl vaagutaja, vaagutaja pääl pilgutaja, pilgutaja pääl mägi, mäe pääl mõts, mõtsan om eläveid [[susi|sussõ]] ja [[kahr]]õ sisen?'' ([[jalg|Jalaq]], kõtt, [[käsi|käeq]], [[suu (anatoomia)|suu]], [[silm]]äq, [[inemise pää|pää]], [[hiussõq]], [[täi]]q. [[Harglõ kihlkund]], 1888.)
*''Hark hargi pääl, ts'algutaja ts'algutaja pääl, pilgutaja pilgutaja pääl, mõts mäe pääl, soeq mõtsahn?'' (Inemine. Lutsi, 1894.)
*''Hommukuspoolõ käü nellä jala pääl, lõunapoolõ katõ jala pääl ja õdagu kolmõ jala pääl?'' (Inemine. [[Harglõ kihlkund]], 1956.)
*''Homingu nelä pääl, lõunõaigo katõ pääl, õdangu kolmõ pääl?'' (Inemise igä. [[Põlva kihlkund]], 1890.)<ref>Krikmanni Arvo, "[[Tere teele, tere meele, tere egalõ talolõ]]". Eesti Kirändüsmuusõum, Tarto 2000, lk. 43-44, 119.</ref>

== Kirändüs ==

* [[Hurda Jakob]], "Inemisest", Tarto Kalender 1868; vahtsõst vällä annõt raamadun "[[Looja ees]]", Tarto, 2005.

== Lätteq==
<references>

[[Katõgooria:Inemine]]
