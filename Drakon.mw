'''Drakon''' (elli 7. aastagasaal inne mi aigu, [[vanakreeka]] keelen Δράκων ὁ Ἀθηναῖος Drákōn ho Athēnaíos, 'Ateena Drakon') oll´ [[Ateena]] liina edimäne [[säädüs]]eandja vanan [[Kreeka]]n. 

Drakoni säädüseq tulliq varahamba suulidsõ õigusõ asõmalõ. Timä kirotedü säädüisile and´ jou kohus. Inne tedä Ateena liina asotamisõst pääle pand´ trahvi ja nuhtluse kuritüü iist kuŕategijäle kannataja perekund vai hõim. Säändse kõrra asõmalõ sai noq ammõtlik kohtomõistminõ. 

Neoq säädüseq saivaq Ateena edimädses [[põhisäädüs]]es ja näq olliq avaligult kõigilõ nätäq, et egäüts noid tiidnüq. 

Drakoni sääduseq olliq tuntuq ku väega kõvaq säädüseq. Selle nimmatas Drakoni perrä mitmõn Õuruupa keelen kõvvu säädüisi '''drakoonilisis'''.

Ildampa, 6. aastagasaal inne mi aigu tei [[Solon]] Ateenan vahtsõq säädüseq Drakoni ummi asõmalõ. Alalõ jäi Drakoni ummist õnnõ säädüs mõrdsugatöie kottalõ. 

[[Katõgooria:Vanakreeka poliitiguq]]
