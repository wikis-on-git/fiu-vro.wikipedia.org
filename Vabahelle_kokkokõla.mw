'''Vabahelle kokkokõla''', '''vabahelükokkokõla''' vai '''vokaalharmoonia''' om keele helüoppusõ säädüs, mink perrä üten sõnan saavaq ollaq õnnõ ütte sorti vabahelüq, hariligult kas õnnõ edepoolidsõq vai õnnõ tagapoolidsõq. Vabahelle kokkokõla om üts [[võro kiil|võro]], [[seto kiil|seto]] ja terve [[lõunaeesti kiil|lõunõeesti keele]] põhiliidsi helüsäädüisi. Niisama om taa üts edimäidsi asjo, mink perrä saa võro ja eesti keelel vaiht tetäq, selle et [[eesti kiil|eesti kiräkeelen]] vabahelle kokkokõlla olõ-õiq. Külh om taasama säädüs olõman pall'odõn tõisin [[soomõ-ugri keeleq|soomõ-ugri]], nigu näütüses [[soomõ kiil|soomõ]], [[kar'ala kiil|kar'ala]] ja [[ungari kiil]], a ka näütüses [[turgi keeleq|turgi keelin]], nigu [[türgü kiil|türgü]], [[tatari kiil|tatari]] ja [[tõva kiil|tõva]] kiil. 

Tävvelidse vabahelle kokkokõlaga ommaq näütüses võro keele sõnaq: ''härmävätäi'', ''hõbõhõnõ'', ''küsümüs'', ''esäkene'' ja ''pujakõnõ''; soomõ keele sõnaq ''käyttäjä'' ('pruukja') ja ''tyytyväinen'' ('rahulõ') ni ungari keele sõnaq ''köszönöm'' ('aiteh') ja ''vörös'' ('verrev').

Vabahelükokkokõla olõ-õi hariligult siski peris tävveline. Esiq keelin ommaq esiqsugumadsõq vabahelükokkokõla eränguq. Võro keelen käü-üi hariligult vabahelükokkokõla ala sääntseq sõnalõpuq nigu ''-o, -he, -ga(q), -ku(q)/-gu(q)'', nt ''nägo, ilosahe, imäga, elägu, tütrigu''. Niisama küünü-üi vabahelle kokkokõla üle liitsõna piiri, nt ''süküskuu'', ''elotüü''.

[[katõgooria:kiil]]
[[katõgooria:võro kiil]]
