[[Pilt:Votic vowel harmony Venn diagram.svg|thumb|400px|'''Võro, seto, vadja ja kihnu tävvelidse vabahelükokkokõla''' perrä piät üten sõnan olõma ütte tüüpi vabahelüq - kas edepoolidsõq ''ä, ö, ü, e,'' (sinine jago) vai tagapoolidsõq ''a, o, u, õ'' (kõllanõ jago). Edepoolinõ vabahelü ''i'' om neutraalnõ (rohilinõ jago) ja sünnüs kokko nii ede- ku tagapoolitside hellega.]]

'''Vabahelle kokkokõla''' (ka '''vabahelükokkokõla''') vai '''vokaalharmoonia''' om keele helüoppusõ (kavvõassimilatsiooni) säädüs, mink perrä sõna lõpupoolõ [[vabahelü]]q piät olõma samma sorti ku sõna alostusõ vabahelüq. Nii saavaq vabahelükokkokõlaga keelin üten sõnan ollaq õnnõ ütte sorti vabahelüq, hariligult kas õnnõ edepoolidsõq vai õnnõ tagapoolidsõq. 

== Vabahelle kokkokõla võro keelen ja muial ==

Vabahelle kokkokõla om üts [[võro kiil|võro]], [[seto kiil|seto]] ja terve [[lõunaeesti kiil|lõunõeesti keele]] põhiliidsi helüsäädüisi. Niisama om taa üts edimäidsi asjo, mink perrä saa võro ja eesti keelel vaiht tetäq, selle et [[eesti kiil|eesti kiräkeelen]] vabahelle kokkokõlla olõ-õiq. Külh om taasama säädüs olõman pall'odõn tõisin [[soomõ-ugri keeleq|soomõ-ugri keelin]], nigu näütüses [[soomõ kiil|soomõ]], [[kar'ala kiil|kar'ala]] ja [[ungari kiil]], a ka näütüses [[turgi keeleq|turgi keelin]], nigu [[türgü kiil|türgü]], [[tatari kiil|tatari]] ja [[tõva kiil|tõva]] kiil. 

Võro keele vabahelle kokkokõla perrä saavaq üten sõnan ollaq õnnõ kas edepoolidsõq (''ä, ü, e, ö'') vai tagapoolidsõq (''a, u, õ, o'') vabahelüq. Edepoolinõ vabahelü ''i'' sünnüs vabahelle kokkokõla poolõst kokko nii edepoolitsidõ (nt ''piimä'') ku tagapoolitsidõ vabahellega (nt ''viina''). Tävvelidse vabahelle kokkokõlaga ommaq näütüses võro keele sõnaq: ''hällütämä'', ''hõbõhõnõ'', ''küsümüs'', ''esäkene'', ''pujakõnõ'', ''häniläne'' ja ''varblanõ''; soomõ keele sõnaq ''käyttäjä'' ('pruukja') ja ''tyytyväinen'' ('rahulõ') ni ungari keele sõnaq ''köszönöm'' ('aiteh') ja ''vörös'' ('verrev'). Viimädseq ungari keele sõnaq ommaq lisas ede- ja tagapoolisusõlõ kokkokõlan ka helle ümärdedüse poolõst - kõik naidõ sõnno helüq ommaq ümärdedüq (ümärdedüisi huuliga vällä üteldüq). Sääne ümärdümis-vabahelükokkokõla omgi üts ungari keele esiqeräliidsi juuni.

Võro ja seto keele vabahelükokkokõla om esiqmuudu ''õ''-kokkokõla poolõst (nt ''panõ'', ''kõnõlõsõq''), midä olõ-õi ei, soomõ, kar'ala ei ungari keelen. Lõunõeesti keelist olõ-õi säänest kokkokõlla ka [[mulgi kiil|mulgi]] ja [[tarto kiil|tarto keelen]], kon om kõrraligult alalõ õnnõ ''ä''-harmoonia (nt ''külä, Elvä''). Külh om võro keelega ütesugumadsõ kõrraligu ''õ''-, ''ä-'' ja ''ü''-harmooniaga vabahelle kokkokõla olõman [[kihnu]] ja [[vad'a kiil|vad'a]] keelen.

== Vabahelle kokkokõla eränguq ==

Vabahelükokkokõla olõ-õi hariligult siski peris tävveline. Esiq keelin ommaq esiqsugumadsõq vabahelükokkokõla eränguq. Võro keelen käü-üi hariligult vabahelükokkokõla ala sääntseq sõnalõpuq nigu ''-o, -he, -ga(q), -ku(q)/-gu(q)'', nt ''nägo, ilosahe, imäga, elägu, tütrigu''. Niisama küünü-üi vabahelle kokkokõla üle liitsõna piiri, nt ''süküskuu'', ''elotüü''.

[[Katõgooria:Keeletiidüs]]
[[Katõgooria:Võro kiil]]

[[ar:انسجام مصوت]]
[[be-x-old:Гармонія галосных]]
[[br:Hesonerezh vogalennek]]
[[ca:Harmonia vocàlica]]
[[cv:Сингармонизм]]
[[cs:Vokálová harmonie]]
[[de:Vokalharmonie]]
[[el:Φωνηεντική αρμονία]]
[[en:Vowel harmony]]
[[es:Armonía vocálica]]
[[eo:Vokala harmonio]]
[[fr:Harmonie vocalique]]
[[ko:모음조화]]
[[hi:स्वर सहयोग]]
[[hsb:Wokalna harmonija]]
[[it:Armonia vocalica]]
[[kk:Дауыссыздар үндестігі]]
[[hu:Magánhangzó-harmónia]]
[[mn:Эгшиг зохицох ёс]]
[[nl:Klinkerharmonie]]
[[ja:母音調和]]
[[no:Vokalharmoni]]
[[nn:Vokalharmoni]]
[[pl:Harmonia samogłosek]]
[[pt:Harmonia vocálica]]
[[ro:Armonie vocalică]]
[[ru:Сингармонизм]]
[[fi:Vokaalisointu]]
[[sv:Vokalharmoni]]
[[tt:Singarmonizm]]
[[uk:Сингармонізм]]
[[zh:元音和谐律]]
