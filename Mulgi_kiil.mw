'''Mulgi kiil''' om [[lõunaeesti kiil]]i hulka käüvä Eesti põline piirkundlinõ kiil vai [[regionaalkiil]]. Tõisi arvamiisi perrä om mulgi kiil [[lõunaeesti kiil|lõunaeesti keel]]e vai [[eesti kiil|eesti keel]]e lõunaeesti murdõrühmä Mulgi murrõq. 

Mulgi keelel arvatas ollõv tuhatkund kõnõlõjat päämidselt [[Lõuna-Eesti]]n  [[Mulgimaa]]l ([[Helme kihlkund|Helme]], [[Karksi kihlkund|Karksi]], [[Halliste kihlkund|Halliste]], [[Tarvastu kihlkund|Tarvastu]] ja [[Paistu kihlkund]]), miä jagonõs seo ilma aigo [[Viländi maakund|Viländi]] ja [[Valga maakund|Valga maakunna]] vaihõl.

Mulgi keele ja kultuuri edendämises om luud [[Mulgi Kultuuri Instituut]]. [[Mulkõ Selts|Mulkõ Seldsi]] (tüütänü [[1934]]-[[1940]] ja [[1989]]. aastagast pääle) toega ilmu [[2004]] mulgi keele lugõmik "Mulgi keelen ja meelen", mink autoriq ommaq [[Silvi Väljal]] ja [[Lembit Eelmäe]]. Ilmunu om ka [[helüplaat]]õ mulgikeelitside laulõ ja luulõga. Mulgi kiilt om opat [[Lilli Algkool]]in. Mulkõ Selts and egä aastaga vällä suurõ mahuga "[[Mulkide Almanakk]]i". Kõrra kuun om [[Vikerraadio]]n mulgikeeline sõnomidõsaadõq. 

Mulgi kiilt tundas innekõkkõ ku luulõkiilt. Rikast mulgikeelist luulõloomingut om kaet eesti murdõluulõ vai [[lõunaeesti kirändüs]]e kontekstin. 

Mulgi keelel olõ-i seeni ammõtlist staatust. Aastal [[2004]] luudi külh lõunaeesti kiili staatusõga tegelejä valitsuskomisjon, a tuu olõ-i siiäni mulgi keele õiguslikku staatust ärq määränü.

Väega väiku ja kibõhõhe vanõmbas jäävä kõnõlõjidõ hulga peräst om mulgi kiil üten [[tarto kiil|tarto keelega]] lõunaeesti keelist kõgõ suurõmban ohon. 

==Kaeq viil==
*[[lõunaeesti kiil]]
*[[tarto kiil]] 
*[[võro kiil]] 
*[[seto kiil]]
*[[eesti kiil]]

==Välislink==
*[http://www.ut.ee/lekeskus Tartu Ülikooli Lõuna-Eesti keele- ja kultuuriuuringidõ keskus]

[[Category:Keeleq]]
[[Category:Lõunaeesti kiil]]
