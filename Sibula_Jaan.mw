'''Sibula Jaan''' (Jaan Sib(b)ul ''alias'' '''Ivan Narodny''', '''J. Talune''', sündünüq [[11. märtekuu päiv|11. märtekuu pääväl]] [[1869]] [[Vilustõ|Vilustõn]], koolnuq [[23. süküskuu päiv|23. süküskuu pääväl]] [[1953]] [[Sharon|Sharonin]] [[Connectitcut|Connectitcutin]] [[Ameeriga Ütisriigiq|Ameerikan]]) oll' [[Võromaa|Võromaalt]] peri [[eesti]] kirämiis, perimüsekorjaja ja riigipüürdjä.

Veriora lähkül sündünüq Sibula Jaan sai suurõmba tuntusõ Ameerikan, kon tä kand' nimme Ivan Narodny. Eestin olõ-õi timmä seeniqaoniq hinnat. Sibula Jaan käve läbi [[Lenini Vladimir|Lenini]], [[Stalini Jossif|Stalini]], [[Gorki Maksim|Gorki Maksimi]], [[Tolstoi Lev|Tolstoi Levi]], [[Twaini Mark|Twaini Margi]], [[Roerichi Nikolai]] ja väega pall’odõ tõisi maailma näko kujondanuisi inemiisiga.<ref>[[Ilvese Aapo]]: [https://umaleht.ee/article/aoluku-mootanu-vorokono/ Aoluku mõotanu võrokõnõ]. ''Uma Leht'', 21.12.2017. Pruugit 10.05.2022.</ref>

== Elolugu ==

=== Varahanõ elo ===
Sibula Jaan sündü nimega Jaan Sibbul [[1869]]. aastagal Vilustõ külän Veriora vallan aidamehe pujas. Tä oll' Sibula Jaani (1840–1920) ja Ao Madli (1830–1919) poig.

Pääle [[Räpinä kihlkunnakuul|Räpinä kihlkunnakoolin]] ni [[Võro kreisikuul|Võro kreisikoolin]] opmist läts tä Võrolõ ja tüüt' raamadupoodin.

=== Koolitõt Eesti Selts ja noorõmehe igä ===
[[1893]]. aastal võeti Sibula Jaan, karskusõpidäjä ni kasvosüüjä, [[Koolitõt Eesti Selts|Koolitõdu Eesti Seldsi]] liikmõs. Tälle miildü mitmõsugudsõq as'aq, näütüses tehniga, rahvalauluq, pilditegemine. [[1894]]. aastagal asut' tä Võrolõ liina edimädse pilditüükua, mink tä joba järgmädsel aastagal [[Tarto|Tartohe]] ümbre vei ja sinnäq mano mehaaniga, elektrotehniga, galvaaniga ja tsinkograafia tüükua tei. 

[[1896]]. aastagal võtt' Jaan naasõs Pauline, kiä oll' veskiomanigu Viiandi Kaarli tütär. Jaan ollõv sääl veski man mitmõq tüükuaq käümä pandnuq.

Ildampa võtiq võimuq Sibula Jaani kinniq, ku tä ollõv tahtnuq Tšiili ja Vinnemaa jaos parõmbit rahhu, peesosit ni ruubliid tetäq, selle et nuuq olliq kerge perrä tetäq. Inne naidõ Vinne riigile pakmist tekk' meistrimiis üte jao kolmõruubliliidsi hindä jaos. Jaani past' kohto käest Jaani esä, kiä ütel', et tä poig om pääst ull', tä tundõv huvvi lindämise vasta ja taht tegeligult arsti perräkaemist. Peterburgist uurmisõ alt tull' Jaan tagasi diagnoosiga, et tä ei olõq terveq, a haigõ kah mitte. Uurmisõ aol tä lugi pall'o ja harisi hinnäst. 

=== Välämaa käümiseq ===
1904. aastagal oll' tä [[Berliin|Berliinin]] ja ütel' paigapäälsiile Vinnemaalt peri inemiisile, et tä om poliitiga peräst Jurjevi ülikoolist vällä arvat tudõng. Sääl võtt' tä hindäle vahtsõ nime Ivan Ivanovitš Narodnõi, miä ildampa Ameerikan Narodnys sai. Tä nakas vällä andma sotsialistlikku aokirjä. Tä es olõq vägivaldsõ riigipüürdmise puult, selle et "eesti rahvas on põhjusmõtteliselt kõik üks vaene töörahvas, kellel ei ole adeli seisust ega seda niinimetatud „Bourgeoisid““. 

1905. aastagal läts tä Vinnemaal tagasi ja tekk' ütist tüüd verevide aokiräga Novaja Žizn. Narva sotsiaaldemokraadiq valliq Sibula Jaani hindä võitluspargi juhis ja saatsõq timä Tamperre verevide konvõrentsile. Sääl näkk' tä ka [[Lenini Vladimir|Leninit]] ja [[Stalini Jossif|Stalinit]].<ref>Kitveli Toivo: [https://www.vikerkaar.ee/archives/21681 Jaan Sibul/J. Talune/Ivan Narodny]. ''Vikerkaar'' 06.2017. Pruugit 11.05.2022. </ref>

== Kirändüs ==
Kitveli Toivo "Kolm nimme – üts miis". Külim 2017. 

== Lätteq ==
[[Katõgooria:Võromaa inemiseq]]
