[[Pilt:KAIKA-HAANIHN arotustsyyr.jpg|thumb|400px|right|Suvõülikooli arotusõtsõõr. Kuralt puult tõõnõ Haani suvõülikooli rektri Hollo Agu]]

2010. aastagal peeti Kaika suvõülikuuli [[Rõugõ kihlkund|Rõugu kihlkunna]] [[Haanimaa]] jaon [[Haani]] koolimaja man. Et suvõülikooli pääkõrraldajas oll' [[Haanimiihhi nõvvokoda]] ja rektris nõvvokua vanõmb Hollo Agu, sis oll' taa suvõülikuul haanimiihhi hindä kiilt ja näko. Koolimaja man oll' pistü nõvvokua suur pinokoda ja koolin seen sai kaiaq Vodi Alvari ja Margna Epu näütüst kirjäpantust ja saarnõplankõ pääle maalitust Haanimaa ja haani rahva saamisluust. Haanimaast ja haani rahvast sai kuuldaq pall'odõn ettekandin. Juttu oll' nii Haanimaa luudusõst, aoluust ku keelest, pillimeistriist ku ka tõisist meistremehist, kink poolõst Haanimaa kuulsa om. 

Haanin kõnõlda-as õnnõ Haanimaast, a ka laembist ja kavvõmbist as'ost. Juttu jakku Teppo lõõdsast, savvusannast ja küläliisimajandusõst laulu ja sõna väeni ni seto soots'kaammõtist ja liivi keele saisost süäüüsitside havvatagotsidõ juttõ mano vällä. 

Üts asi, midä Haanin tähele panti, oll' tuu, et kõik taa suvõülikooli ettekandõq saiq ärq peetüs ilma eesti kiilt pruukmalda: õnnõ võro keelen, vällä arvat üts, miä seto ja üts, miä liivi keelen. 

Suvõülikoolilõ anniq uma hüä meki mano kolmõ rahva (liivi-haani-seto) maamängoq, miä peeti maaha suvõülikooliga üteh. Teno nailõ mängele saigi suvõülikoolin päält haanlaisi ja võrokõisi keele peris pall'o kuuldaq nii [[seto kiil|seto]] ku [[liivi kiil]]t ja laulu. 

==Kaeq viil==
*[[Kaika suvõülikuul]]

==Välislingiq==
*[http://www.umaleht.ee/index.php?leht=4646&keel=161 Haani suvõülikooli kava Uman Lehen]
*[http://www.haanja.ee/upload/file/umalehtnr120_128093441083.pdf Haani suvõülikooli teedüs Haanimaa Uman Lehen]
*[http://www.umaleht.ee/index.php?leht=4634&keel=161 Jutt Haani suvõülikooli kõrraldajidõga Uman Lehen]

[[katõgooria:Kaika suvõülikooliq]]
