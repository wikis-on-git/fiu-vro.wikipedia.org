'''Kreutzwaldi Friedrich Reinhold''' ('''Friedrich Reinhold Kreutzwald''', sündünü 26. joulukuu pääväl 1803 Jõepere mõisan Kadrina kihlkunnan Õdagu-Viromaal, koolnu 25. põimukuu pääval 1882 Tarton) oll eesti kirämiis ja tohtri. 


== Elolugu ==

Kasvi Kaarli, Hageri ja Ohupere mõisaten, oppi Rakvere köstre Gööki algkoolin 1815-1817, kreiskoolin 1817-1818, Tallinna kreiskoolin 1819-1820, kaupmehe opilanõ Tallinnan 1818-1819. 1823 tekk Tallinnan kodo-oppaja katsmisõ, tüüti kodo-oppajan Tallinnan ja Peterburin 1823-1826. Aastagil 1826-1833 oppi Tarto Ülikooli meditsiinitiidüskunnan.

1833. aastagal lõpõt keisriliku Tarto Ülikuuli, samal aastagal nakse Võro liinan tüüle tohtrin. Kiroti rahvavalguslikkõ teossit ja toimõnd maarahva kasulist kallõndrit („Ma-rahwa Kassuline Kalnender“). Timä tõlgitu jutuq „Reinuvatõr Repän“ ja „Kilplasõq“ ommaq seo ilma aigu latsiraamaduq. Kreutzwaldi värsiluumingul (kogo „Viru lauligu lauluq“, poiim „Lembitu“), miä tugines saksa näüdüsele, oll eesti luulõlõ suur tähtsüs.

Timä pääteos, rahvaluulõainõist tüüdeldü rahvuseepos „Kalõvipoig“, sai eesti rahvuslidsõ kirändüse alostalas. Rahvaluulõlõ tugõhõvaq ka „Eesti rahva innemuistidsõq jutuq“. Naid juttõ niguq ka „Kalõvipoiga“ om tõlgitu mitmõssõ võõrkiilde.

Kreutzwaldi luuming mõotas joulidsõlt kogo rahvuslidsõ liikmisõ ao vaimoello. Oll Opatu Eesti Seltsi avvoliigõq aastagast 1849, Soomõ Kirämiiste Seltsi korralinõ liigeq aastagast 1855, Ungari Tiidüste Akadeemiä väläliigeq aastagast 1871.

Elli surmani Tarton väimiis Blumbergi man. Kreutzwald om matetu Tarto Raadi Vana-Jaani kalmuaiale. Võro liinan om Kreutzwaldi majamuusõum.


== Eräslist ==

Vanõmbaq: esä - Reinholdsoni Juhan (1766-1832), kängsepp, ildampa Rakvere kihlkunna Kaarli mõisa aidamiis. Vabastõdi perüsorjusõst 1815. aastagal; imä - mõisanäüdsik Ann (1770-1846). 18. põimukuu pääväl 1833 võtte naasõs Saedleri Marie Elisabethi (1805-1888), hähäq olliq Viru-Nigulan. Latsõq: tütreq - Adelheid Anette(1834-1895) ja Marie Ottilie (1836-1851) ja poig Friedrich Alexis (18451-910).


== Teosseq ==

•	„ Wina-katk“ (1840)
•	„Sippelgas“ I-II (1843-1861)
•	„Narrilased. Reinuvader Rebane. Lühhikene õppetus loodud asjust.“ (1847)
•	„Ma-ilm ja mõnda, mis seal sees leida on“ (II-I vihk) (1848)
•	„Reinovadder Rebbane“ II osa (1848)
•	„Ma-ilm ja mõnda, mis seal sees leida on“ (III-V) (1849)
•	„Risti-sõitjad“ (1851)
•	„Lenora. Üks kuulus muistne laulujutt“ (1851)
•	„Kalevipoeg“ (18571-861)
•	„Kilplaste imevärklikud [...] jutud ja teud“ (1857)
•	„Eesti-rahwa Ennemuistsed jutud ja Wanad laulud“ I:1860, II: 1864
•	„Angervaksad“ (1861)
•	„Viru lauliku laulud“ (1865, 1926, 1946)
•	„Eesti-rahwa Ennemuistsed jutud“ III (1866)
•	„Lühikene seletus Kalevipoja laulude sisust“ (1869) (terviktekst)
•	„Rahunurme lilled“ I 1871, II 1875
•	„Lembitu“ (1885)
•	„Kodutohter“ (1879)
•	„Teosed“ (1953)
=== Käsiraamaduq ===

•	„Lühhikene öppetus terwisse hooldamisest“ (1854)
•	„Kodutohter“ (1879)

=== Toimetanu ===
•	„Ma-rahva Kassuline Kalender ehk Tähtramat“ (1844)
