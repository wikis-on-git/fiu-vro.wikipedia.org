[[Image:Lounanaeesti k ja keelesaari kaart en.jpg|thumb|350px|right|Lõunaeesti (võro, seto, mulgi, tarto) kiil ja keelesaarõq (Lutsi, Leivu ja Kraasna)]]

'''Lõunaeesti kiil''' vai '''lõunaeesti keeleq''' om [[soomõ-ugri keeleq|soomõ-ugri kiili]] [[õdagumeresoomõ keeleq|õdagumeresoomõ]] lõunarühmä [[kiil]] vai kiilirühm. Lõunaeesti keele lähkümbäq sugulasõq ommaq [[eesti kiil|eesti]], [[vad'a kiil|vad'a]], ja [[liivi kiil|liivi]] kiil. Lõunaeesti keeleq ommaq [[võro kiil|võro]], [[mulgi kiil|mulgi]], [[tarto kiil|tarto]] ja [[seto kiil]]. Naid kiili või pitäq [[Eesti]] põlitsis piirkundliidsis keelis. 

Tõisi arvamiisi perrä om lõunaeesti kiil [[eesti kiil|eesti keele]] lõunaeesti murdõrühm vai päämurrõq, mink ala käüväq võro, mulgi ja tarto murrõq ni seto murrõq vai murrak. 

==Keele nimetämisest==

Terminit ''lõunaeesti kiil'' pruugitas innekõgõ keele- ja kirändustiidüsen, kultuuriluun ni ammõtligun kontekstin (nt keele riikliidsin arõndusprogrammõn) lõunaeesti kiili ütitses nimetüses vai lõunaeesti kiräkeelist kõnõldõn. Traditsioonilidsõn murdõtiidüsen kõnõldas ''lõunaeesti murdist''. Keele kõnõlõjaq esiq pruukvaq inämbüisi ummi keelenimetüisi: ''võro'', ''seto'', ''tarto'' ja ''mulgi kiil''. Samasugune pruukminõ om harilik ka eesti üldkeelen (nt meediän).

Lõunaeesti kiilt om (päämidselt 1990. aastidõ algusõn) nimetet ka ''uandi'' (''ugandi''), ''ugala'' vai ''võro-seto'' keeles. Nimetüs ''uandi'' om peri Ugandi muistidsõ maakunna nimest ja tuuga om tähüstet innekõgõ tuu muistidsõ maakunna maiõ pääl olõvit tarto ja võro kiilt vai naidõ kiräkiili. Nimetüs ''ugala'' om saad muistitsidõ maakundõ Ugandi ja Sakala nimetüisi kokko pandõn, et ka mulgi kiilt üten haardaq. Liitnimetüsega ''võro-seto'' om näüdät võro ja seto keelelist kokkokuulumist. Ei muistitsidõ maakundõ nimist peri keelenimeq ega ka liitnimi ''võro-seto'' olõ-i laembat pruukmist löüdnüq.

==Aolugu==

Kooniq 19. aastagasaani olliq pruugin kats pia võrdsõt kiräkiilt - põh'aeesti (talliina) kiil ni lõunaeesti (tarto) kiil. [[Lõunaeesti kiräkiil|Lõunaeesti kiräkeelen]] ilmu [[1686]]. aastal, inne põh'aeesti kiilt, Wastne Testament ([[Vahtsõnõ Testament]]), a terveq [[piibli]] ilmu perän tervehnä siski põh'aeesti keelen. Ütitses eesti kiräkeeles sai peräkõrd  põh'aeesti kiil, minkperäst lõunaeesti kiil ja timä kiräkiil jäiq taadõplaanilõ. 

==Kaeq ka==
*[[Lõunaeesti kiräkiil]] [[Ugandi kiil]]
*[[Võro kiil]] [[Seto kiil]] [[Tarto kiil]] [[Mulgi kiil]]
*[[Eesti kiil]]

[[Category:Lõunaeesti kiil]]
[[Category:Keeletiidüs]]
[[Category:Keeleq]]

[[et:lõunaeesti keel]]
[[en:South Estonian language]]
