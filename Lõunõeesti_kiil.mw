{{Kiil
| nimi  = Lõunõeesti kiil
| kon kõnõldas  = [[Eesti]]n
| kõnõlõjidõ arv  = 101 000
| kon om ammõtlinõ = -
| kiilkund = uurali
| keelerühmäq = soomõ-ugri<br />õdagumeresoomõ
| iso1  = -
| iso2  = fiu
| iso3  = est, vro
}}

[[Pilt:South Estonian language area corrected 2017.jpg|thumb|350px|right|Lõunõeesti (võro, seto, mulgi, tarto) kiil ja keelesaarõq (Lutsi, Leivu ja Kraasna)]]

'''Lõunõeesti kiil''' om [[soomõ-ugri keeleq|soomõ-ugri kiili]] [[õdagumeresoomõ keeleq|õdagumeresoomõ]] lõunõrühmä [[kiil]] vai kiili (ja murdidõ) rühm. Lõunõeesti keele(rühmä) lähkümbäq sugulasõq ommaq [[eesti kiil|eesti]], [[ingerikar'ala kiil|ingerikar'ala]], [[kar'ala kiil|kar'ala]], [[liivi kiil|liivi]], [[vad'a kiil|vad'a]] ja [[vepsä kiil]]. Lõunõeesti keeleq ommaq [[võro kiil|võro]], [[mulgi kiil|mulgi]], [[tarto kiil|tarto]] ja [[seto kiil]]. Naid kiili või pitäq [[Eesti]] põlitsis piirkundliidsis keelis. Lisas nailõ kuulusõq lõunõeesti kiili hulka ka [[#Lõunõeesti_keelesaari_keeleq|lõunõeesti keelesaari keeleq]].

Traditsioonilidsõ arvamisõ perrä om lõunõeesti kiil [[eesti kiil|eesti keele]] lõunõeesti murdõrühm vai päämurrõq, mink ala käüväq võro, mulgi ja tarto murrõq ni seto murrõq vai murrak. 

Lõunõeesti keele täämbädse päävä variandõst peetäs umaette keeles inämbüisi õnnõ [[võro kiil]]t, miä om eesti kiräkeelest kõgõ kavvõmb ja erälde keeles tunnistõt ka ISO Riikevaihõlidsõ Standardiorganisatsiooni puult (([http://www.sil.org/iso639-3/documentation.asp?id=vro keelekuud ''vro'']). Seto kiilt peetäs keeletiidüsen inämbüisi võro keele variandis. Tuuperäst om võro ja seto keele jaos mõnikõrd pruugit ka liitnimme ''võro-seto kiil''. 

Lõunõeesti keeleala õdagu- ja põh'ajaon kõnõldavit mulgi ja tarto kiilt peetäs täämbätseni pääväni inämbüisi murdis. Nääq ommaq põh'a- ja lõunaeesti keeleala piiri pääl, tuuperäst ommaq saanuq pall'o mõotuisi põh'aeesti poolõ päält ni kujonuq loomuligus üleminekis lõunõeesti süämen kõnõldavalt maksimaalsõlt lõunõeestilidselt võro keelelt eesti keelele. 

== Lõunõeesti keelesaari keeleq ==

[[Leivu kiil|Leivu]], [[ludsi kiil|ludsi]] ja [[kraasna kiil|kraasna]] kiil ommaq kah lõunõeesti keeleq nigu mulgi, tarto, võro ja seto kiilgi. Leivut ja ludsit kõnõldi niiüldäq lõunõeesti [[Läti]] keelesaari pääl Hummogu-Lätih. Kraasna keelesaar oll' [[Vinnemaa]]l, Läti piiri lähküh (kaeq kaarti). Õnnõgi, et kõik naaq kolm ommaq täämbätses pääväs kah'os vällä koolnuq. 

Õnnõ ludsi kiilt mõni inemine viil vähäkese mõist. Läti keeletiidläne [[Balodisõ Uldis]] om ludsi keelele uma kiräviie tennüq ja aabidsa vällä andnuq ja taad kiilt proovitas kuigivõrd ka latsilõ opadaq ja ello herätäq. 

Ludsi kiil om väega võro keele muudu, kraasna oll' pia sama nigu seto kiil. Leivu oll' kah võro keele (innekõgõ [[Mõnistõ]] kandi keele) muudu, a naist kolmõst keelesaari keelest kõgõ esiqerälidsemb ja kõgõ rassõmb arvo saiaq. Soomõ keeletiidläne [[Kallio Petri]] om leivu keele liigitänüq tävveste umaette ja muist lõunõeesti keelist eräldesaisvas keeles, esiqerälidsembäs ku kõik tõõsõq lõunõeesti keeleq.

== Keele nimetämisest ==

Terminit ''lõunõeesti kiil'' pruugitas innekõgõ keele- ja kirändustiidüsen, kultuuriluun ni ammõtligun kontekstin (nt keele riikliidsin arõndusprogrammõn) lõunõeesti kiili ütitses nimetüses vai lõunõeesti kiräkeelist kõnõldõn. Traditsioonilidsõn murdõtiidüsen kõnõldas ''lõunõeesti murdist''. Keele kõnõlõjaq esiq pruukvaq inämbüisi ummi keelenimetüisi: ''võro'', ''seto'', ''tarto'' ja ''mulgi kiil''. Samasugune pruukminõ om harilik ka eesti üldkeelen (nt meediän).

Lõunõeesti kiilt om (päämidselt 1990. aastidõ algusõn) nimetet ka ''uandi'' (''ugandi''), ''ugala'' vai ''võro-seto'' keeles. Nimetüs ''uandi'' om peri Ugandi muistidsõ maakunna nimest ja tuuga om tähüstet innekõgõ tuu muistidsõ maakunna maiõ pääl olõvit tarto ja võro kiilt vai naidõ kiräkiili. Nimetüs ''ugala'' om saad muistitsidõ maakundõ Ugandi ja Sakala nimetüisi kokko pandõn, et ka mulgi kiilt üten haardaq. Liitnimetüsega ''võro-seto'' om näüdät võro ja seto keelelist kokkokuulumist. Ei muistitsidõ maakundõ nimist peri keelenimeq ega ka liitnimi ''võro-seto'' olõ-i laembat pruukmist löüdnüq.

== Aolugu ==

Kooniq 19. aastagasaani olliq pruugin kats pia võrdsõt kiräkiilt - põh'aeesti (talliina) kiil ni lõunõeesti (tarto) kiil. [[Lõunaeesti kiräkiil|Lõunõeesti kiräkeelen]] ilmu [[1686]]. aastal, inne põh'aeesti kiilt, Wastne Testament ([[Vahtsõnõ Testament]]), a terveq [[piibli]] ilmu perän tervehnä siski põh'aeesti keelen. Ütitses eesti kiräkeeles sai peräkõrd  põh'aeesti kiil, minkperäst lõunõeesti kiil ja timä kiräkiil jäiq taadõplaanilõ. 

== Täämbäne päiv ==

[[File:Speakers-of-South-Estonian-2012.png|thumb|200px|right|2011. aastaga rahvaloendusõ perrä oll' kokko 101 857 lõunõeesti kiili mõistjat, noist 74 499 võro, 12 549 seto, 9 698 mulgi ja 4 109 tarto keele mõistjat ni 1 002 inemist, kiä märgi-is täpsämbähe, määnest lõunõeesti kiilt nä mõistvaq.]]
[[Pilt:Leuleminekkaartsuur.JPG|thumb|500px|left|Täämbädse päävä lõunõeesti keelekaart]]

Seo ilma aigo om lõunõeesti keele kõgõ jovvulidsõmb ja inämb edendet osa [[võro kiil]], mil om uma [[võro kiräkiil|kiräkiil]], kirändüs ja meediä ni midä opatas ka võro keeleala koolõn ja Tarto Ülikoolin. Võro keele kaitsõs, edendämises ja uurmises om luud eräle riigiammõt [[Võro Instituut]]. Veidemb om tegeld [[seto kiil|seto]] ja [[mulgi kiil|mulgi keele]] arõndamisõga. Ainugõnõ lõunõeesti kiil, mink edendämises olõ-i tegünüq ütiskundlist liikmist, om [[tarto kiil]]. 

Aastagast 2000 om lõunõeesti keele kaitsõ ja arõndamisõ töid tugõnuq kultuuriministeeriumi ala luud riiklinõ programm "Lõunõeesti kiil ja kultuur". Ildampa ommaq mulgi, võro ja seto keele ja kultuuri jaos luuduq ütidse lõunõeesti programmi asõmalõ eräle programmiq.

2011. aastaga rahvalugõmisõ perrä vastas' päält 101 000 inemise, et nä mõistvaq määnestki lõunõeesti kiilt, kas sis võro, seto, mulgi, tarto vai sis lihtsähe lõunõeesti kiilt (viimätsit oll' kõgõst tuhandõ ümbre).

== Kaeq viil ==
* [[Lõunaeesti kiräkiil]], [[ugandi kiil]]
* [[Võro kiil]], [[seto kiil]], [[tarto kiil]], [[mulgi kiil]]
* [[Võro Instituut]]
* [[Lõunõ-Eesti keele- ja kultuuriuurmiisi keskus]]

== Välislingiq ==
* [http://www.kul.ee/index.php?path=407 Riiklinõ programm "Lõunaeesti kiil ja kultuur 2000-2004"]
* [http://www.kul.ee/index.php?path=0x879 Riiklinõ programm "Lõunaeesti kiil ja kultuur 2005-2009"]

{{Uurali keeleq}}

[[Katõgooria:Lõunaeesti kiil]]
[[Katõgooria:Keeletiidüs]]
[[Katõgooria:Keeleq]]
