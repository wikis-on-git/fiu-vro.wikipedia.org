[[Pilt:Kalevipoeg.jpg|pisi|"Kalõvipoig"]]
'''"Kalõvipoig"''' (eesti ''Kalevipoeg'') om 19. aastagasaal päämidselt [[Kreutzwaldi Friedrich Reinhold|Kreutzwaldi Friedrich Reinholdi]] kokko pant [[Rahvaluulõq|rahvaluulõainõist]] tüüdeld eesti rahvuseepos. [[Võro kiil|Võro kiilde]] pand' "Kalõvipuja" ümbre [[Kalla Urmas]] [[2021]]. aastagal.

[[Kreutzwaldi Friedrich Reinhold|Kreutzwaldi Friedrich Reinholdi]] "Kalõvipoig" om kokko pant [[Võro|Võro liinan]]. Aastil [[1857]]–[[1861]] ilmu "Kalõvipuja" edimäne trükk ku tiidüsline välläannõq Koolitõdu Eesti Seldsi toimõnduisi rian mitmõn jaon kõrvuisi [[eesti]] ja [[S'aksa kiil|s'aksa keelen]]. [[1862]]. aastagal ilmu edimädse trükü perrä eestikiilne rahvavälläannõq [[Kuopio|Kuopio liinan]]. 

Kalõvipoig om innekõkkõ Põh'a-Eesti vägimiis, Võromaalt om timä kotsilõ teedüst kasinahe, tuugi või ollaq osalt sündünüq eeposõ mõo all. Ka eestikiilsen eeposõn tarvitõduq rahvalauluq ommaq inämbüisi peri põh'a puult, mõni ütsik om [[Setomaa|Setomaalt]], [[Võromaa|Võromaalt]] mitte üttegi. Imeharva tulõ eeposõn ette mõni puht-lõunõeesti sõna, nt ''kesvasida'' (võro keelen ''kesvi''). 

Võromaast om inämb juttu varratsõmban "Kalõvipuja" variandsin ("Alg-Kalõvipoig"). Säält saa lukõq, et kõik viimädseq sõatapõlusõq sündü Vanal Võromaal: raudmiihi vasta [[Kruutusõ mõisa]] kotsil, poolakõisi vasta [[Kääpä]] külä man "Võro mõisa rajal", vindläisi, tatarlaisi ja türkläisi vasta Saalussõ mõisa piiril "paari versta Holsta kõrtsist". Kõik nuuq ommaq muistitsidõ kääpäkalmidõ kotussõq, midä rahvas om pidänpq sõamälehtüisis. Sõasõnomidõn om juttu [[Suur Munamägi|Muna]]- ja [[Vällämägi|Vällämäest]], kon man pidi saisma Pihkva vägi. Ku ka kõik nuuq kotussõq oll' Kreutzwald sunnit eeposõst vällä jätmä, om sõski sisse jäänüq teedüs tuust, kuis kodomaad kaitsma mindäs üle pühä [[Võhandu jõgi|Võhandu]] ja kuis Kalõvipoig leinäs perän kadonuisi sõpro [[Koiva jõgi|Koiva]] kandi mõtso seen. Noist mõlõmbast jõõst oll' saad vett Kalõvi mõõga karastamisõs. 

== Võrokiilse "Kalõvipuja" kiil ==
Võrokiilsen "Kalõvipujan" hoitas [[Võro kiräkiil|võro kiräkeele]] juunt. Tuu tähendäs, et [[Seenkäänüs|seenkäänüssen]] pruugitas ''n-''lõppu, ütetsilbiliidsin sõnnon ka ''hn''-lõppu, nt ''päähnä''. Pruugitas ka perätsilbi ''o''-d: ''kodo'', ''jalol''. Kakkõhellü märgitäs ülemädse komaga. 

Pruugit om ka vanõmbit sõnno, miä ommaq eläväst keelest kaonuq. Osa noist ommaq põh'a- ja lõunõeesti keelin ütidseq, nt ''saajaq'' 'pulmaq', osa ommaq selgehe lõunõeestilidseq, nt ''pulmama'' 'arvo saama'. 

Võrokiilsen ümbrepannusõn om võro leelolõ umatsit juuni, miä Kreutzwaldi "Kalõvipuja" värsist lakja lääväq. Näütüses pikki tsilpe küündümine üle katõ värsipositsiooni: ''kon tä / '''lätt''' / taivas / läügüs, // kon tä / '''kõnd''', / taivas / kõigus''. Kreutzwaldi hindä luuduisi sõnajakkõ, miä tä värsse täütmises tarvit', olõ-õiq võrokiilsehe "Kalõvipoiga" sisse võet. Sõnno pikendämises on tarvitõt noid vanno, osalt põh'aeesi keelega ütitsit keelevormõ, miä ommaq olõman võro leelon, nt ''silla pääle saina'''nõssa''''', ''tougas tuu jutu juusk'''õ'''ma'''he'''.''

== Sisu ==

=== Sissejuhatus ===

=== Edimäne lugu ===
Kalõvi tulõminõ Viro randa. Salmõ ja Linda. Saajaq.

=== Tõõnõ lugu ===
Vana Kalõvi tõbi ja kuulminõ. Kalõvipuja latsõigä.

=== Kolmas lugu ===
Kalõvi poigõ jahinkäümine. Linda äräqrüüvmine. Kalõvi poigõ laulminõ. Velitside kodotulõminõ. Imä otsminõ.

=== Neläs lugu ===
Kalõvipuja ujominõ Suumõ. Saarõ näio. Laul merest.

=== Viies lugu ===
Kalõvipoig Soomõn. Suur tamm. Kättetasominõ tuuslarilõ. Kalõvipuja unõnägemine.

=== Kuvvõs lugu ===
Kalõvipoig Soomõ sepä man. Mõõga ostminõ. Liiguq ja tapõlus. Mõõga ärqvandminõ. Tammõ ragominõ.

=== Säitsmes lugu ===
Soomõst tagasiostminõ. Varjõ laul. Imä laul Irumäe pääl. Velitside otsmisluuq. Esä havva pääl.

=== Katsas lugu ===
Viskamisvõigõlus ja kuningas saaminõ. Kündmine. Soeq murdvaq hobõsõ.

=== Ütsäs lugu ===
Sutõlõ kättetasominõ. Sõasõnomaq. Üüsene nõvvutaja. Sõakullõri sõit.

=== Kümnes lugu ===
Johtuminõ Kikerperä suun. Vetevaimu kuld. Kalõvipuja jovvukaeminõ Vetevaimuga. Mõõga võla ärqtasominõ. Ilmaneitsü sõrmus.

=== Ütetõistkümnes lugu ===
Lavaatuuminõ Peipsi takast. Mõõga varastaminõ. Mõõga ärqvandminõ. Vaikomehe johtumisõq.

=== Katõtõistkümnes lugu ===
Tapõlus laudoga ja siili oppus. Nõiutun unõn magaminõ. Unõnägemine. Vaesõlatsõ voonakõnõ.

=== Kolmõstõistkümnes lugu ===
Laudoga tiikäümine. Edimäne põrgunkäümine. Põrgukaboq.

=== Nelästõistkümnes lugu ===
All-ilma ülekaeminõ. Edimäne võitlõminõ Sarviguga. Põrgust ärqtulõminõ.

=== Viiestõistkümnes lugu ===
Takanajajaq. Raudoja nõianeitsü. Olõvipoig ja liino ehitämine. Põrgukapõ saatus. 

=== Kuvvõstõistkümnes lugu ===
Laiva ehitämine ja reis ilma otsa. Lapumaa ja Varrak. Kibõnidõ saarõ pääl. Müräkide maal, Pinihannaliisi maal. Tagasisõit.

=== Säitsmestõistkümnes lugu ===
Sõahobõsõ sõit. Assamalla laheng. Johtumisõq põrgukatla man. Muronäiodõ tands. 

=== Katsastõistkümnes lugu ===
Tõõnõ käük alla-ilma. Laheng põrglaisiga. Võitlõminõ Sarviguga.

=== Ütsästõistkümnes lugu ===
Sarvigu pandminõ hahilihe. Põrgust tagasitulõminõ. Õnnõaig. Pido ni tarkusõraamat. Sõasanomaq.

=== Katõskümnes lugu ===
Sõas valmistaminõ. Lahenguq ni Kalõvipuja sõpro kuulminõ. Valitsusõ käestandminõ. Vainlasõ saadiguq. Kalõvipuja kuulminõ. Põrgu värehti pääl.

== "Kalõvipuja" alostus ==
''Laina' mullõ kannõld,''

''Vanõmuinõ!''

''Illos lugu pääst taht pästä',''

''Vana ilma perändüsest''

''Taha laulu avaldaq'.''



''Heräge', halli' muistidsõ' helü'!''

''Sõudkõ' salasõnomida,''

''Parõmbidõ päivi pajatust''

''Armsambidõ aigõ ilost!''



''Tulõ' sa, targa laulja tütär!''

''Jovva' Endla järvestägi!''

''Pikält jo hõbõtsõn verokaehtusõn''

''Siidihiussit sa silitsit.''


[[Katõgooria:Kalõvipoig]]
