'''Wrangelli (Wrangeli) Ferdinand''' (Ferdinand von Wrangell (Wrangel)) (sündü 9. vahtsõaastakuu pääväl 1797 [[Pihkva]]n, kuuli 6. piimäkuu pääväl [[Tarto]]n kodotii pääl Roelahe, om matõt Viru-Jaagupi kalmuaida) oll' [[Joosu]] mõisast perit admiraal', ümbreilmasõitja, Arktika-uurja, [[Vinnemaa|vinne]] koloonijidõ kindralkubõrniir' [[Alaska]]l, vinne mereministri ja Mereministeeriümmi Opat Komitee president', Peterburi [[Lühendüseq|TA]] kirävaihtajaliigõq (1827) ja avvoliigõq (1855), [[Prantsusõ Akadeemiä]] liigõq (1856). Ferdinandi esä oll' Vinne riigi maamõõdo assessor', kiä võtt' uma pere Pihkvahõ maamõõdo ekspedits'oonilõ üten, tuuperäst Ferdinand sääl sündügi. Ferdinandi latsõpõlv' läts' müüdä Joosu ja [[Hurmi]] mõisin, [[Võro]]l ja [[Vana-Nursi]] mõisan. Täl oll' viis sõsard (kinkast kats' kuulivaq latsõn) ja veli.

==Haridus==

*Oppõ Wrangelli Barbara tütärlatsi II astmõ eräinstituudin Võrol
*Oppõ eräoppaja Gnüchteli käe all
*Peterburi Merekadetikorpus

==Tüükotussõq==

*1815 alost' mereväen tiin'mist Talinan
*1817-1819 võtt' laiva "Kamtšatka" valvõohvitseerinä ossa Golovnini Vassili juhit ümbreilmareisist
*1820-1824 juhtõ Põh'ahummogu-Tsiberi rannikulõ saadõt Kolõma rühmä
*1825-1827 juhtõ ümbreilmareisi briki "Krotki" pääl
*1830-1835 oll' Vinne Ameeriga koloonijidõ ülembval'tsõja (kubõrniir') Alaskal
*1840-1849 oll' Vinne-Ameeriga kompanii direktri Peterburin
*1855-1857 oll' Vinne mereministre

==Pereh==

*31. lehekuu pääväl võtt' naasõs parunessi Rossilioni Elisabethi Roelast [[Viromaa]]lt
*4. mahlakuu pääväl sündü näile Irkutskin tütär Marie
*Poig Wrangelli Ferdinand Georg Friedrich (1844-1919) oppõ 1862-1865 [[Tarto Ülikuul'|Tarto Ülikoolin]] [[füüsiga]]t ja [[matõmaatiga]]t, tüüt' ildampa Peterburin okeanograafia- ja meteoroloogiaprohvessorinaq, oll' II järgo kaptõn' (1885).
*1840 perisi Wrangelli Ferdinand naasõ kaudo Roela mõisa, kon elli 1850. aastakil

==Teossõq==

*"Reisiq Tsiberi põh'arannigol ja Iämerel 1820-1824" (2 köüdet, 1841)
*Om avaldanuq uur'mistöid Põh'a-Õdago Ameeriga rahvidõ kotsilõ

==Mälehtüse hoitminõ==

*Põh'ahummogu-Tsiberit uurõn joudsõ Wrangelli Ferdinand luutidõ ja tõisi luudusnättüisi ni [[Tšuktšiq|tšuktšõlt]] kuuldu põh'al arvosaamisõlõ, et [[Põh'a-Iämeri|Põh'a-Iämeren]] Põh'ahummogu-Tsiberi rannigo ligidäl om suur' maa ni tä tekk' kimmäs tollõ ligikaudsõ asukotussõ. Pääle tuu avastamist nimetediq tuu 1867. a. [[Wrangelli saar'|Wrangelli saarõs]].
*Wrangelli Ferdinandi nimme kandvaq Alaska lõunahummogorannigo laht, Alaska mäemassiiv ([[Wrangelli mäeq]]), maanõna, luuduskaitsõala ([[Wrangelli luuduskaitsõala]]) ja liin Alaskal
*Roela põhikuul' Viromaal kand Wrangelli Ferdinandi nimme
*Mälehtüsmärk' Roela mõisan  

[[Category:Võromaa inemiseq]]
