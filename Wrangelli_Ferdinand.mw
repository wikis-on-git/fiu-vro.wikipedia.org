'''Wrangelli (Wrangeli) Ferdinand''' (Ferdinand von Wrangell (Wrangel)) (sündü 9. vahtsõaastakuu pääväl 1797 [[Pihkva]]n, kuuli 6. piimäkuu pääväl [[Tarto]]n kodotii pääl Roelahe, om matõt Viru-Jaagupi kalmuaida) oll' [[Joosu mõisa]]st perit admiraal', ümbreilmasõitja, Arktika-uurja, [[Vinnemaa|vinne]] koloonijidõ kindralkubõrniir' [[Alaska]]l, vinne mereministri ja Mereministeeriümmi Opat Komitee president', Peterburi [[Lühendüseq|TA]] kirävaihtajaliigõq (1827) ja avvoliigõq (1855), [[Prantsusõ Akadeemiä]] liigõq (1856), Vinne Maatiidüseseldsi üts asotaja. Ferdinandi esä oll' Vinne riigi maamõõdo assessor', kiä võtt' uma pere Pihkvahõ maamõõdo ekspedits'oonilõ üten, tuuperäst Ferdinand sääl sündügi. Ferdinandi latsõpõlv' läts' müüdä Joosu ja [[Hurmi]] mõisin, [[Võro]]l ja [[Vana-Nursi]] mõisan. Täl oll' viis sõsard (kinkast kats' kuulivaq latsõn) ja veli.

==Haridus==

*Oppõ Wrangelli Barbara tütärlatsi II astmõ eräinstituudin Võrol
*Oppõ eräoppaja Gnüchteli käe all
*Peterburi Merekadetikorpus

==Tüükotussõq==

*1815 alost' mereväen tiin'mist Talinan
*1817-1819 võtt' laiva "Kamtšatka" valvõohvitseerinä ossa Golovnini Vassili juhit ümbreilmareisist
*1820-1824 juhtõ Põh'ahummogu-Tsiberi rannikulõ saadõt Kolõma ekspedits'oonirühmä
*1825-1827 juhtõ ümbreilmareisi briki "Krotki" pääl
*1830-1835 oll' Vinne Ameeriga koloonijidõ ülembval'tsõja (kubõrniir') Alaskal
*1840-1849 oll' Vinne-Ameeriga kompanii direktri Peterburin
*1855-1857 oll' Vinne mereministre
*1864 läts' erro

==Avastusõq==

*Tõõst', et [[Ameeriga]] ja [[Aasia]] olõ-iq ütistet
*Kolõma ekspedits'oonil avast' Wrangelli Ferdinand Põh'a-Iämeren suurõ aastaaigõst mittesõltuva lahvandusõ. Üten Matjuškini ja Kuzminigaq kirjeld' tä Põh'a-Tsiberi rannajuunt Indigirka jõõst Koljutšinskaja lahõniq. Uuriti tuu kandi liustikkõ, geomagneetigat ja kliimat, kor'adi tiidüst luudusvarro ja paigapäälitside rahvide kotsilõ. 
*Põh'ahummogu-Tsiberit uurõn joudsõ luutidõ, põhja lindavidõ tsirgoparvi ni [[Tšuktšiq|tšuktšõlt]] kuuldu põh'al arvosaamisõlõ, et [[Põh'a-Iämeri|Põh'a-Iämeren]] Põh'ahummogu-Tsiberi rannigo ligidäl om suur' saar' ni tä tekk' kimmäs tollõ ligikaudsõ asukotussõ. 1820. a. alost' tä neläaastast ekspedits'uuni tuu saarõ ots'misõs, aga saar' jäi löüdmäldäq. Pääle saarõ avastamist 1849. a. nimetediq tuu 1867. a. [[Wrangelli saar'|Wrangelli saarõs]].

==Pereh==

*31. lehekuu pääväl võtt' naasõs parunessi Rossilioni Elisabethi Roelast [[Viromaa]]lt
*4. mahlakuu pääväl sündü näile Irkutskin tütär Marie
*Poig Wrangelli Ferdinand Georg Friedrich (1844-1919) oppõ 1862-1865 [[Tarto Ülikuul'|Tarto Ülikoolin]] [[füüsiga]]t ja [[matõmaatiga]]t, tüüt' ildampa Peterburin okeanograafia- ja meteoroloogiaprohvessorinaq, oll' II järgo kaptõn' (1885).
*1840 perisi Wrangelli Ferdinand naasõ kaudo Roela mõisa, kon elli 1850. aastakil

==Teossõq==

*"Reisiq Tsiberi põh'arannigol ja Iämerel 1820-1824" (2 köüdet, 1839 s'aksa, 1841 ja 1948 vinne, 1843 prantsusõ ja 1844 inglüse keelen)
*Om avaldanuq uur'mistöid Põh'a-Õdago Ameeriga rahvidõ kotsilõ

==Kirändüs==

*"Kanepi kihlkunnast Joosust peri maiõuurja Ferdinand von Wrangell", [[Hirvlaanõ Milvi]], "Võro-Seto tähtraamaton 2006. aastaga pääle", Võro Selts' VKKF, 2005

==Tunnustusõq==

*1842 Demidovi preemiä

==Mälehtüse hoitminõ==

*[[Wrangeli saar'|Wrangeli saar']] Põh'a-Iämeren 
**[[Wrangeli luuduskaitsõala]] Põh'a-Iämeren om saanuq nime Wrangeli saarõ perrä
*[[Wrangelli saar'|Wrangelli saar']] Vaiksõn-Ookeanin Alexanderi arhipelaagin Alaska rannigo ligidäl
**Wrangelli liin Wrangelli saarõ pääl om üts vanõmp mittepõlisrahva asula Alaskal
**Wrangelli linnujaam Wrangelli liina ligidäl
*Wrangelli kitsusõq Alexanderi arhipelaagin
*Wrangelli maanõna Attu saarõ pääl om Alaska ja [[USA]] kõgõ õdagopoolitsõmp punkt
*Wrangelli mägi om üts vulkaan' Alaskal
**Wrangelli vulkaanivüü om saanuq nime Wrangelli mäe perrä
**[[Wrangelli mäeq]] ommaq saanuq nime Wrangelli mäe perrä
**Wrangelli-St.Eliasõ rahvuspark' om saanuq nime Wrangelli mäki perrä
*Roela põhikuul' Viromaal kand Wrangelli Ferdinandi nimme
*Mälehtüsmärk' Roela mõisan  



[[Category:Võromaa inemiseq]]

[[de:Ferdinand Petrowitsch Baron von Wrangel]]
[[et:Ferdinand von Wrangell]]
[[en:Ferdinand von Wrangel]]
[[ru:Врангель, Фердинанд Петрович]]
[[sv:Ferdinand von Wrangel]]
