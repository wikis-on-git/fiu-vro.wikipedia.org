'''Marpurgi George Gottfried''' (Georg Gottfried Marpurg) (sündü [[6. urbõkuu päiv|6. urbõkuu pääväl]] [[1755]] [[S'aksamaa]]l Langensalzan, kuuli [[22. märtekuu päiv|22. märtekuu pääväl]] [[1835]] [[Rõugõ]]n) oll' kirämiis ja kerkoopõtaja, edimäidsi [[lõunaeesti kiil|lõunaeestikeelitside]] kooliraamatidõ kirotaja. Timä "[[Väikene oppusõ- nink lugõmisõraamat]]" oll' tuu aoni ilmunuidõ maakeelitside kooliraamatidõ kõrval suur samm edesi. Joba timä eloaol peeti tedä opatus ja anniga mihes, kink raamatit hinnati. Suurõ jao umast elost elli tä kerkoopõtaja ammõtit piten [[Vahtsõliina]]n ja [[Rõugõ]]n.

==Elolugu==
===Nuurus Tüüringin ja S'aksimaal===

Marpurgi George Gottfried sündü 6. urbõkuu pääväl 1755. a. S'aksamaal Tüüringin Langensalza liinan (sjoo ilma aigo Bad Langensalza). Tä oll' siidikaupmihe Marpurgi Abraham Christian Friedrichi ja läsknaasõ Mülleri Sophie Judithi ainokõnõ poig.

Kuvvõndast eloaastagast pääle oppõ tä Langensalza liinakoolin. Poisilõ and' mõjjo kooli abijuhataja Grabergi Johann George Daniel, kinkalõ tä ildampa pühend' uma edimädse raamadu.

Katõtõistaastagadsõlt jäi Marpurg esäst ilma. Kitsusõ kiustõ ast' tä peräst liinakooli lõpõtamist 1773. a. [[Leipzigi ülikuul]]i, kon oppõ 1777. aastagani [[usotiidüs]]t. Viil tegel' tä filosoofia ja õigustiidüse küsümüisiga nink kullõl' muuhulgan kirändüshuvvõga kõrralidsõ filosoofiaprohvesri Clodiusõ Christian Augusti loengit [[moraal]]ist, [[arkeoloogia]]st, [[mütoloogia]]st nink antiikkirändüsest. Välläandõ "Allgemeine deutsche Bibliothek" abiga tutvu tä valgustusideiega.

===Oppaja-aastagaq Riian, Tarton, Ahjal===

[[1777]]. a. naas' Marpurg Clodiusõ soovitusõ pääle tüühü kodooppaja ammõtin õkvalt aadlikus saanuq [[Riia]] kaupmihe, Suurgildi oldermanni Grote Adam Heinrichi man. Üten leeväesäga sõit' tä tihti Erini (''Heringshof'') mõisahe Põh'a-[[Läti]]n. Timä kasvandikus oll' arvada illatsõmb ([[1830]]-[[1833]]) [[Liivimaa kubõrmang|Liivimaa]] maamarssal Grote Friedrich, kiä tuudaigo oll' umbõs kümneaastaganõ poiss. 

[[1780]]. a. keväjä tekk' Marpurg, kiä taht' kerkoopõtajas saiaq, Riian ärq usotiidüse kandidaadi eksämi. Tuust aost ommaq perit timä ligembäq suhtõq Liivimaa ülembkonsistooriumi mõovõimsidõ tegeläisiga, näütüses Liivimaa vahtsõ kindralsupõrintendandi ja vaimoligu kirämihe Lenzi Christian Davidiga. 

Samal aastagal läts' Marpurg Lenzi soovitusõ pääle tüüle [[Tarto]]he kroonu- ja liinakooli konrektori (oppaja) amõti pääle. Suurõ kuurmusõga ja kehvi elotingimüisiga oppajaelo es passiq noorõlõ kandidaadilõ nink tä naas' taotlõma kerkoopõtaja kotust. Tuu tarbis naas' tä opma [[lõunaeesti kiil]]t. Ütelidse sai tä võimalusõ pitäq Tarto Jaani kerkon jutuisi.

Sinnäq aigo ([[1780]]-[[1781]]) jääs kah Marpurgi tutvus ja sõprus parasjago kodomaal käüvä "tormi ja tungi" kiränigu Lenzi Jacob Michael Reinholdiga. Marpurg vei Lenzi armastuskirjo Albedylli Julialõ nink tüüt' [[1781]]. aastaga alostusõst Lenzist vabas jäänüq kodooppaja kotussõ pääl Lipharti Hans Heinrichilõ kuuluvan [[Ahja mõisa]]n. Kirävaihtus Lenziga jäi poolõlõ pääle tuu kolimist [[Vinnemaa]]lõ.

===Kerkoopõtaja aastagaq Vahtsõliinan===

Aastagil [[1782]]-[[1811]] oll' Marpurg [[Vahtsõliina]]n kerkoopõtajan, kohe tä saiõ, ku [[1781]]. a. sügüse kuuli Lenzi Jacob Michael Reinholdi sõsaramiis Schmidti Theophil. Ütelidse oll' tä ka lutõri kogodusõ opõtaja [[Pihkva]]n aastagil [[1782]]-[[1783]] ja [[1791]] nink [[Võro]]l aastagil [[1795]]-[[1798]]. 

Vahtsõliinan pidäsi Marpurg alostusõst pääle väega tähtsäs kooliharidusõ edendämist. Timä iistvõtmisõl kasvi rahvakuulõ arv [[Vahtsõliina kihlkund|Vahtsõliina kihlkunnan]] piagi kolmõ päält katsa pääle, nõssivaq kuulmeistride palgaq ja lätsiq parõmbas näide tiidmiseq, tuuperäst, et Marpurg tekk' kerkomõisan kuulmeistride ettevalmistamisõs "seminäri". Pääle uso-, lugõmis- ja lauluoppusõ lask' Marpurg Vahtsõliina kihlkunnakoolin  opata viil kirotamist, miä tuuaigsõn talorahvakoolin oll' harv. 

Marpurgil oll' kats naist. Edimädse naasõ, majori tütre Lindenfelsi Friederike, võtt' tä [[1782]]. a. Tuuga sai tä 16 last. Tõsõ naasõ, Tarto raeadvokaadi läsä Schuingi Agnetha Elisabethi, võtt' tä [[1805]]. a. Timäga sai tä 6 last. Pääle tuu olliq Marpurgi ülevän pitäq kolm kasulast Agnetha edimädsest abielost. 

Kuigi edimäidsil aastagil olõ-s Marpurgi [[võro kiil]] viil küländ hää, kirot' tä suurõmba jao ummist raamatist Vahtsõliina-aol.

===Kerkoopõtaja aastagaq Rõugõn===

[[19. aastagasada|19. aastagasaa]] alostusõn olliq [[Vahtsõliina kihlkund|Vahtsõliina kihlkunnan]] talorahvarahotusõq. Marpurg püüd' talopoigõ ja mõisnikkõ lepütä, ent sattu vastaollo talopoigõga. Tuuperäst pidi tä säält [[1811]]. a. ärq minemä Rõugõhõ kerkoopõtajas. Sääl puttu tä aastagil [[1818]]-[[1820]] kokko kiränigu ja [[Viitinä mõisa|Viitinä]] mõisaprovva [[Krüdeneri Juliane]]ga.

1820. aastagil naas' Marpurgi tervüs kehvembäs jäämä. Peräst rassõt kaalahaigust ([[1824]]) ja leetrit ([[1827]]) kaot' 72-aastaganõ miis nägemise nink saa-s inämb kerkoopõtaja amõtit pitäq. 

Marpurg kuuli 80 aastaga vannudsõn [[22. märtekuu päiv|22. märtekuu pääväl]] [[1835]] [[Rõugõ]]n.

==Pereh==

*Esä: Marpurgi Abraham Christian Friedrich
*Imä: Mülleri (Blassi) Sophie Judith
*Edimäne naanõ (aastagast [[1782]]): Lindenfelsi Friederike, 16 last
*Tõnõ naanõ (aastagast [[1805]]): Schuingi (Hoffmanni) Agnetha Elisabeth, 6 last ja viil 3 kasulast tõsõ naasõ edimädsest abielost

==Haridus==

*[[1761]]-1773 Langensalza liinakuul
*[[1773]]-[[1777]] [[Leipzigi ülikuul]]
*[[1780]] teoloogiakandidaat, Riia

==Tüükotussõq==

*[[1777]]-1780 kodooppaja Grote Adam Heinrichi man [[Riia]]n
*[[1780]] kroonu- ja liinakooli oppaja [[Tarto]]n
*[[1781]] kodooppaja Lipharti Hans Heinrichi man [[Ahja mõisa|Ahjal]]
*[[1782]]-1811 kerkoopõtaja [[Vahtsõliina]]n
*[[1811]]-[[1835]] kerkoopõtaja [[Rõugõ]]n

==Looming==

Edimädse raamadu kirot' 32-aastaganõ [[Vahtsõliina]] kerkoopõtaja Marpurg [[1787]]. a. Tuu oll' [[s'aksa kiil|s'aksakeeline]] vaimolik teos "Religiöse Gedanken, Abhandlungen und Erzählungen" nink tulu iist hangiti Vahtsõliina kandi koolõlõ palvõraamatit, katõkismismuisi ja [[aabits]]it. 1793. aastagal ilmu [[lõunaeesti kiil|lõunaeestikeeline]] katõkismus "Kristlik Oppetusse-Ramat", mink alossõs oll' Liivimaa kunagidsõ varapietistligu kindralsupõrintendandi Fischeri Johannese "Schriftmässige Erklärung des kleinen Katechismi D. Mart. Lutheri" ([[Riia]], [[1680]]). Marpurgi raamadulõ kirot' s'aksakeelidse edesõna Lenzi Friedrich David. Üldidse Hoolõkandõ Kollegium Riian oll' tuud raamatut telnü 500 tükkü, et vaesilõ talopoigõlõ ilmaiist jakaq. Katõkismus ilmu viil mitmõn (lühendet) trükün aastagil 1793, [[1794]] nink [[1804]]. Marpurg and' tuu raamadu [[1793]] ka s'aksa keelen vällä.  

[[1802]]. a. ilmu Marpurgi edimäne ilmalik raamat: kooliraamat "Könne Jutto nink Jutustamisse". Tuun olliq seen jutuq maakeräst, [[pääväsüstem]]ist, [[Päiv|päävä]] ja [[hod'otäht]]i kavvõdusõst, elemendest, jutt vana talomihe ja [[Vinnemaa]]lõ pagõja poiskõsõ vaihhõl, väikene vargusõlugu, põimulaul ja valm "Kaks Ma-Rotti". Raamatut trükiti 1000 tükkü, agaq noist olõ-iq üttegi alalõ.

Alalõ om kolm aastakka ildampa ilmunu "Weikenne oppetusse nink luggemisse ramat", edimäne maakeeline kooliraamat, kon oll' juttu mitmõst ainõst. Raamadun jaetas tiidmiisi luudusõ, maatiidüse, [[arvokunst]]i ja muu kotsilõ. Muuhulgan om raamadun edimäne alalõ püsünü maakeeline värssvalm "Se köt nink ihho luuliikmisse". 

Pääväküsümüisist (viläikaldus, karskus, piibliraamadu välläandminõ) om juttu Marpurgi anonüümselt ilmunun 16-lehekülelidsen raamadukõsõn "Üts Jut katte ma meeste waijel ütte kange räise Sadamisse perräst" ([[1813]]), midä om peet Marpurgi kõgõ parõmbas proosatüküs.

Pääle tuu avald' Marpurg raamadukõisi, miä anniq maarahvalõ tarvilist juhatust: "Ma-rahwa Laste_Kaswatamissest", "Üts hä Mannitsus".

==Teossõq==

*"Religiöse Gedanken, Abhandlungen und Erzählungen", Miitavi, [[1787]]
*"Krõstlik oppusõ-raamat" ("Kristlik Oppetusse-Ramat"), [[1793]]
*"D. Martin Luthers Kleiner Catechismus in kurzen Lehrsätzen", [[1793]]
*"Maarahva latsi kasvatamisõst" ("Ma-rahwa Laste_Kaswatamissest"), [[Tarto]], [[1799]] 
*"Kõnnõq, jutuq nink jutustamisõq" ("Könne Jutto nink Jutustamisse"), [[1802]]
*"Üts hää manitsus" ("Üts hä Mannitsus"), Tarto, [[1803]]
*"[[Väikene oppusõ- nink lugõmisõraamat]]" ("Weikenne oppetusse nink luggemisse ramat"), Tarto, [[1805]]
*"Üts jutt katõ maamihe vaihhõl kangõ räüsä sadamisõ peräst" ("Üts Jut katte ma meeste waijel ütte kange räise Sadamisse perräst"), [[Tarto]], [[1813]]

==Välislink==

*[http://www.utlib.ee/ekollekt/eeva/index.php?do=autor_ylevaade&aid=79 Elolugu] Eesti vanõmba kirändüse kodolehe pääl

[[Category:Võromaa inemiseq]]
