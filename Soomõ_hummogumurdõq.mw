[[Pilt:Suomen murteet Suomessa.svg|pisi|480x480px|Hummogumurdõq ommaq märgüt lilla (Savo) ja roosagaq (Lõunõhummogu murdõq). Kaardi päält ommaq vällä jäänüq Kar'ala maakaal ni Ingerimaa]]
'''Soomõ hummogumurdõq''' ([[Soomõ kiil|soomõ keelen]] ''itämurteet'') ommaq [[Murrõq|murdõq]], midä kõnõldas Hummogu-[[Soomõ|Soomõn]]. 

Hummogumurdis peetäs kattõ suurõmbat murdõrühmä:

* [[Savo murdõq]] (''savolaismurteet'')
* [[Lõunõhummogu murdõq]] (''kaakkoismurteet'')

Hummogumurdit, pääas'aligult lõunõhummogu murdit, kõnõldi ka [[Kar'ala maakaal|Kar'ala maakaala]] pääl. Sõa aol kahandõdiq inemiseq ärq ja nuuq inemiseq eläväq noq ümbre Soomõ, pall'oq ommaq jo umma murdõ ärq unõhtanu. Soomõ hummogumurdis loetas ka [[Ingerlasõq|ingerlaisi]] kiilt. 

Soomõ hummogumurdõq ommaq üts' katõst soomõ keele päämidsest murdõrühmäst. Tõsõs suurõmbas murdõrühmäs om [[Soomõ õdagumurdõq|õdagumurdõq]].

== Tunnussõq ==
Soomõ keelen om hää võrrõldaq, kuimuudu määnegi sõna käändüs kiräkeelen ja kuimuudu määndsengi murdõn.

=== ''T'' nõrk astõq ===
Vana [[Õdagumeresoomõ ütiskiil|õdagumeresoomõ]] astmõvaeldus om olnuq ''t'':''ð,'' näütüses ''pata:paðan''. [[Võro kiil|Võro keelen]] ommaq ''n'' ja ð vaihõlt ärq kaonu ni käänätäs ''pada'': ''paa.'' 

Ka soomõ hummogumurdin või ollaq tuu ''d'' är kaonu, aga sääl või ollaq ka midägi muud: ''j'', ''v'' vai ''h''. 

Näütüses ku soomõ kiräkeelen om ''sota'':''sodan'', sis Kar'ala maakaalalt peri inemine või üldäq ka ''sota:sovan''.

=== Kiräkeele ''ts'' ===
Soomõ kiräkeele ''ts'' om hummogumurdin ''ht''. 

Kiräkiil: ''metsä'' 'mõts', Savo: ''mehtä''.

=== Pehmendüs ===
Ku võro keelen saa kõiki helle pehmendäq (näütüses kuimuudu üteldäs ''pluss''' võro keelen ja ''pluss'' eesti keelen), sis soomõ keelen inämbäste pehmendüisi ei olõq. Ommaq õnnõq mõnõq kotusõq, kon om pehmendüst kuuldaq ja nuuq ommaq hummogumurdõ ala pääl. Säänest pehmendüst märgitäs soomõ keelen ''j''-tähega, miä või essütäq võro- vai eestikiilset inemist.

Näütüses om [[Kallavesi]], miä om üts' suurõmbit Soomõ järvi, seokandi kõnõpruugin ''kallavesj''.

=== Miiq, tiiq, nimäq ===
[[Õdagumeresoomõ keeleq|Õdagumeresoomõ keelin]] om erinevit püürdelõppõ ja asõsõnno. Mõnõn mõttõn ommaq naaq sarnadsõq, tõsõn mõttõn andvaq märki, kost kõnõlõja või peri ollaq.

Ku suumlanõ ütles ''myö'' 'miiq', ''työ'' 'tiiq' ja ''hyö'' 'nimäq', om tä kindlalõ hummogumurdõ alalt peri. Vanaq [[Laadoga algkiil|Laadoga algkeele]] asõsõnaq omma kül laembalt levinüq, aga Soomõ piire seen ommaq nuuq küländ hääq märgiq.

=== Kiildsõna ===
Ku võro keelen saat keeldäq kattõ muudu: ''är minguq!'' vai ''minku-uiq!,'' sis soomõ keelen om kiildmine rohkõmb eesti keele muudu: ''älä mene!'' 

Ku suumlanõ ütles ''elä mäne!'', om tä määndsegi hummogumurdõ kõnõlõja.
[[Katõgooria:Soomõ kiil]]
