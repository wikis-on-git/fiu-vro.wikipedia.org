[[Pilt:Kalad-kalaq.png|thumb|300px|right|Kurgupeethelü om mitmusõ tunnus (üts: ''kala'' - mitu: ''kalaq''). Võro mitmusõ tunnus q vastas eesti tunnussõlõ d ja om tuuga graafilidsõlt küländ ütte muudu - õnnõ ütel om hand ülespoolõ ja tõõsõl allapoolõ: ''kalaq - kalad''.]]

'''Kurgupeethelü''' vai '''kakkõhelü''' om [[täüspeethelü]] (klusiil) miä tetäs õhu kinniqpidämisega kurgun. Kurgupeethelü om [[võro kiil|võro keele]] tähtsä tunnus ja tedä lövvüs tan väega pall'o. Võro keelen om kurgupeethelü pia alasi õnnõ sõna lõpun. Kurgupeethellü kirotõdas võro keelen tähega q vai mõnikõrd ka ülemädse komaga (välläjätmismärgiga) '. Küländ sagõhõhe, nt aolehen [[Uma Leht]], olõ-õi kurgupeethellü kirän sukugi märgit. 

Kakkõhelü om võro keelen nimisõna mitmusõ, nt ''maaq'', ''piniq'' (vrd ütsüs ''maa'', ''pini''), tegosõna käskjä kõnnõviie, nt ''tiiq'', ''võtaq'' ja pall'odõ muiõ keeleoppusliidsi katõgoorijidõ tunnus (kaeq [[Kakkõhelü ettetulõmisõ tävvelik nimekiri|kakkõhelü ettetulõmisõ nimekirjä]]).

Sammamuudu ku võro keelen, tulõ kakkõhelü ette ka [[seto kiil|seto keelen]], kon või tedä ollaq välläütlemisen esiki inämb ku võro keelen.

Päält võro ja seto keele om kurgupeethellü ka pall'odõn tõisin maailma keelin, nt [[araabia kiil|araabia]], [[malta kiil|malta]] ja mitmin indiaani keelin, a ka [[soomõ kiil|soomõ keele]] välläütlemisen (nt ''anna olla'' [annaq olla]) ja [[inglüse kiil|inglüse]], esiqeränis briti inglüse kõnnõkeelen (nt ''a little bit'' [ö liql biq]). [[S'aksa kiil|S'aksa keele]] välläütlemisen või kakkõhellü kuuldaq sõna alostusõn vabahelü iin, nt ''ein'' [qain].

q-tähega kirotõdas kakkõhellü päält võro ja seto keele ka malta keelen.

Rahvusvaihõliidsin keeletiidüse üleskirotuisin (IPA, soomõ-ugri kiili transkriptsiuun jm) märgitäs kakkõhellü hariligult esiqerälidse märgiga, miä tulõtas miilde ilma punktilda küsümismärki (ʔ).

== Kaeq viil ==
* [[Kakkõhelü ettetulõmisõ tävvelik nimekiri]]
* [[Võro kiräviis]]
* [[Võro kiil]]

== Välislink ==
[http://www.youtube.com/watch?v=ZAdU7xH2H5E Kakkõhelü keelenäüdüs - võrokeelidse aabidsa q-tähe opitükü lugõminõ (video)]

[[Katõgooria:Keeletiidüs]]
[[Katõgooria:Võro kiil]]
