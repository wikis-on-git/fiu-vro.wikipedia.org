[[Pilt:Kütiorg.JPG|pisi|319x319px|Kütiorg 2008. aastagal]]
'''Kütiorg''' vai '''Holsta org''' vai '''Tohkri org''' om org [[Vahtsõliina kihlkund|Vahtsõliina kihlkunnan]].

Kütiorg, midä kutsutas ka Holsta ja Tohkri oros, jääs [[Haani luuduspark|Haani luuduspargi]] piire sisse. Taa oro mäemäne jago om piiris Rõugõ ja Vahtsõliina kihlkunna vaihõl. Org esiq om pia säidse kilomiitret pikk ja mõnõ kotusõ pääl esikiq 70 miitret süvä. Tõist nii süvvä orgo olõ-õiq tervel [[Eesti|Eestimaal]]. Mitmõn paigan lääväq küländ tasadsõq orokaldõq kõrragaq korgõs ja nõsõsõq niivõrra pistü, et säält üles minnäq om pia võimadu. Kütiorgo tulõ sisse peris pall'o vähämbit orokõisi, mink küleq ommaq niisamatõ pistülidseq. Paigapääl kutsutas noid ''tsoriq''. Läbi oro juusk [[Võhandu jõgi|Võhandu jõõ]] poolõ väiku [[Isknä jõgi|Isknä ujakõnõ]]. Kütioro [[Kasaritsa]]-puulsõ veere pääle om tett mäesuusakeskus. Oro [[Vahtsõliina]]-puulsõ kaldõ pääl oll' kunst'nik [[Ohaka Valdur|Ohaka Valduri]] esiqmuudu maalikoda. Täämbädsel aol tege sääl ütte ni tõist kunsti- ja fotomiis' Peeter Laurits. Sinnäq käü kokko muudkiq kunstirahvast.

== Oro nimi ja aolugu ==
Seo veere rahval es olõki orole ütist nimme – egä jao kotsilõ käve uma nimi. Alomanõ olï Kütiorg, edesi Süväorg, sis Pööräorg, Mäeorg, Haniorg ja Holsta poolõ käändü Saksaorg. Süväoro kaldõq nõssiq mõnõn paigan pistü niguq majasainaq. Sääl sai õnnõ nii liikuq, et pidi mõnõst puuossast kinniq haardma. Et Süväoro kaldõq ommaq paksu mõtsa all, minti sõto aigu süvvä oropõhja pakko. A oron es saaq esikiq tuld tetäq – savvu nõsõminõ olõssiq vainlaisilõ märko andnuq. Õnnõ mõni kilomiitre oll' maad vana tii pääle, midä müüdä käüti jo keskaol [[Tarto|Tartost]] [[Vahtsõliina]]. Tuud pite liiku ka hulgakõisi vainlaisi. Jaanusoro korgõq ja pistülidseq kaldõq teiq nii kar'alõ ku kar'ossilõ pall'o vaiva. Ülesminek' pand' hahkatama ja tekk' puruväsünüs. A tuust huul'maldaq olï esiqeräligult illos kaiaq, kuis oro kaldõ pääl kasviq puuq niguq üts'tõõsõ sälän. Mõnõq küündüq veerändi oro korgusõniq, tõõsõq puuldõ orgo ja kolmandaq kolmveerändiniq. Õnnõ ülemädseq küündüq oro veerest korgõmbahe. Õdagidõ võidsõ päävä minekit või-ollaq uma paaëkümmend kõrda kaiaq. Ku oro põh'an olï päiv jo kaonuq, sai tuud tükk maad korgõmbahe minnen jälkiq nätäq.

== Kütioro keskus ==
2019. aastaga sügüse teieq Võromaa ettevõtjaq Kütioro keskusõ vahtsõst kõrda ja ehitiq sinnäq suusakeskusõ.

Orgo lätt 7 rata, päämajan saa osta kohvi ja rentiq suuski. Antas ka päävarjo ja kütetäs sanna.

{{Kodolugu}}
{{koord}}
[[Katõgooria:Vahtsõliina kihlkunna oroq]]
[[Katõgooria:Võromaa oroq]]
