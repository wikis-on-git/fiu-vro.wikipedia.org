'''Ukrainlasõq''' (umakeeline nimi ''ukraintsõ'') om hummoguslaavi rahvas, [[Ukraina]] põhirahvas. Ukrainlasõq kujosiq 
umaette rahvas 14.-16. aastagasaal vanavinne rahva lõunõpoolitsõst harost, kink iinkäüjis ollivaq drevljaaniq, poljaaniq, severjaaniq jms. hummoguslaavi hõimoq. 15.-19. aastagasaal kutsuti ukrainlaisi ka väikeisis vindläisis. Ukrainlaisi 
etnograafilidsõq rühmäq ommaq hutsuuliq ja boikiq (vai verhoviinlasõq), kiä elässeq [[Karpaadiq|Karpaadõn]], lemkiq, kiä ommaq elänüq Beskiiden a täämpädses pääväs om inämbüs näist Ukrainahe ümbre asonu, ja polissjalasõq (polesjelasõq), kiä elässeq Põh'aõdagu-Ukrainah Polissjan.

==Usk==
[[Usk|Uso]] poolõst ommaq ukrainlasõq suurõmbalt jaolt [[õigõusk]]liguq. Õdagupoolitsidõ ukrainlaisi hulgan om uniaatõ. 

==Ukrainlaisi arv==
Ukrainlaisi om 44-45 mill'onat, noist 
* 37,5 mln. Ukrainan (77,8 % rahvastigust), 
* 4,4 mln. [[Vinnemaa]]l, 
* 1,2 mln. [[Kanada]]n, 
* 960 000 [[USA]]-n,
* 375 000 [[Moldova]]n, 
* 333 000 [[Kasastan]]in, 
* 159 000 [[Valgõvinne]]n.
 
[[Eesti]]n eläs umbõs 28 000 ukrainlast. 

==Kiil==
Pall'oq kunagidsõ [[NSVL]]-i alal elänüq ukrainlasõq ommaq üle lännüq [[vinne kiil|vinne keelele]], muuhulgan Ukrainan 27 %, Eestin 56 % ja Kasastanin 63 %. 

==Antropoloogia==
Antropoloogilidsõlt kuulussõq ukrainlasõq keskõuruupa rassi. Kõgõ harilikumb om näide hulgan keskukraina tüüp, valdai tüüpi om Põh'a-Ukrainan. [[vindläseq|Vindläisiga]] võrrõldõn ommaq ukrainlasil tummõmbaq [[silm]]äq, tummõmbaq [[hiussõq]], lühemb [[inemise pää|pää]] ja lajemb nägo. 

==Ukrainlasõq Eestin==
Eestin eläväq ukrainlasõq ommaq loonuvaq uma organisats'ooni, mink nimi om Ukraina Kaasmaalaskund Eestin.

[[Katõgooria:Rahvaq]]
[[Katõgooria:Ukraina]]
