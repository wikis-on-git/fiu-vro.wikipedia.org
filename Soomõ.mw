{{Country Infobox|
Nimi=Suomen tasavalta<br />Republiken Finland<br />Soome Vabariik<br />''Soomõ Vabariik''| 
Genitiiv=Soomõ|
Lipp=Image:Flag of Finland.svg|
Vapp'=Image:Coat of arms of Finland.svg|
Tunnuslausõq=Maamme|
Kaart=Image:LocationFinland.png|
Riigikiil'=[[soomõ kiil]], [[roodsi kiil]]|
Pääliin=[[Helsinki]]|
Riigitüübi pää=President'|
Riigipää=[[Niinistö Sauli]]|
Pääministri=[[Marin Sanna]]|
Suurus=338 430,53|
Suurusõ perrä=63|
Vett=9,4%|
Rahva hulk=5 244 858|
Rahva hulga perrä=110|
Tihehüs=17,1|
Hindäperi-1=|
Hindäperi-2=6. joulukuu 1917|
Raha=[[Õuro]]|
Aig=[[Hummogu-Õuruupa aig]] (UTC+2)|
Suvõaig=[[Õuruupa suvõaig|Hummogu-Õuruupa suvõaig]] (UTC+3)|
Riigihümn'=[[Maamme]]|
Internetitunnus=[[.fi]]|
Telefonikuud'=358|
Tunnustsirk=|
Tunnuslill'=|
}}

'''Soomõ Vabariik''' ([[soomõ kiil|soomõ keelen]] ''Suomen tasavalta'', [[roodsi kiil|roodsi keelen]] ''Republiken Finland'') om [[Õuruupa]] riik. Soomõl ommaq piiriq [[Roodsi]]ga õdagu, [[Norra]]ga põh'a ja [[Vinnemaa]]ga hummogu puul. Soomõst üle Soomõ lahe lõunõhe jääs [[Eesti]].

Soomõ pindala (maisõmaa ja siseviikogoq kokko) om 338 430,53 km&sup2;. Üten merealloga om pindala 390 903,13 km&sup2;. Soomõ pindala kasus umbõs 7 km&sup2; aastagan teno toolõ, et maisõmaa nõsõs. Pikuldõ om kõgõ suurõmb vaih [[Hango]]l ja [[Utsjoe]]l (1157 km), lajuldõ [[Närpiö Töjby]]l ja [[Ilomantsi]]l (542 km).

Riigipiiri pikkus om 3940 km. Tuust 614 km om piir Roodsiga, 736 km piir Norraga, 1340 km piir Vinnemaaga ja 1250 km om viipiiri.

== Aolugu ==

=== Innemuistinõ aig ===

==== Kiviaig (9000–1700 ima) ====
Päält viimädse ijäao, ku ijämassi põrõhõlladsõ Soomõ ala päält ärq kattõq, saiõ maa pääle pinnakasvisto, mink perän naksiq kasuma vähämbäq puhmaq ja lehepuuq. Päält tuu levisi terve maa pääle kooniq [[Ijämeri|Ijämereniq]] [[petäi]]. Piä kõik Lapi piirkunnaq, kon põrõhõllaq kasusõq [[Suukõiv|suukõoq]], olliq tuud aigo katõduq pedäjämõtsagaq.

Edimädseq inemiseq tulliq Suumõ umbõs 8850–8400 inne miiq aigo lõunõ ja lõunõhummogu puult. Päält mesoliitilist kivviaigo kuulu Soomõ alatõs aastagast 5200 ima matõrjaalsõn mõttõn kammkeraamiga kultuuri, miä küündü [[Põh'alaht|Põh'alahest]] [[Uuraliq|Uuralihe]]. Kiviaol oll' päämäne eloviis jahipidämine ja kallopüüdmine. Om võimalik, et neoliitilidsõ kiviao lõpun (nii 3200–1500 ima) naati Soomõn edimäist kõrda ka maad harima ja eläjit pidämä. 

==== Pronksiaig (1700–500 ima) ====
Pronksiaol käve rannarahvas läbi ka tõisi [[Õdagumeri|Õdagumere]] rahviidõga. Sisemaa inemiisi ütehüseq olliq päämädselt Kesk-Volgahe ja Uuralihe. Ilmastu läts kõrrast külmembäs ja rahvast jäi veidembäs. Kogokunnaq olliq väikuq ja arkeoloogiliidsi löüdüsside perrä es olõq ütiskundliidsi klassõ. Ohkusõ aol elli ranna pääl mere veeren kõgõ veidemb mõnisada inemist. Terve Soomõ pääle kokko elli pronksiao keskpaigan umbõs mõnituhat inemist. Toonaq ehitedi ka suurõmb jago pronksiaolõ loomuperäliidsi kivikalmit, midä om Soomõn nii 10 000. Elopaigaq olliq vähämbäq ku kiviaol ja rahvas liikõ rohkõmb. 

Proksiao kõgõ suurõmb kultuurilinõ muutus oll' jahipidämise ja kallopüüdmise päält põllumajandusõ pääle minek. Alostusõs tetti mõlõmbat kõrraga – käüti jahin ja tetti maad. Külm ilmastu es olõq maaharimisõlõ hää ja põnnumajandusõ pääle üleminek võtt' kavva aigu.

Pronksitegemine levisi Suumõ katõlt puult: õdagu poolõ [[Skandinaavia|Skandinaaviast]], vahtsidõ matussõkombiidõga üten; Soome sise- ja põh'aossa hummogu puult. Soomõ pronkskirviidõ tegemine naas' pääle umbõs 1300 ima. Pronksi tuudi [[Volga|Volgast]] ja Lõunõ-Skandinaaviast. 

==== Ravvaaig (500 ima – 1200/1300) ====
[[Pilt:Late Iron Age swords found from Finland.jpg|pisi|Soomõst lövvetüisi Illadsõ Ravvaao mõõko]]
Edimädseq ravvast as'aq ni as'akõsõq jovviq Suumõ umbõs 800–400 ima. Rannarahvalõ joud' naid Õdagumerelt, sisemaalõ ja Põh'a-Suumõ Ananjino-kultuuri piirist hummogu puult, ponksiaol sündünüide ütehüisi kaudu. 

Ravvaaol saiq maahariminõ ja kar'akasvatus kõgõ hariligumbas elämisviies. Maahariminõ tähend', et rahvast sündü rohkõmb ja ka viikingiaol rahva hulk kasvi, inemiisi läts elämä ka põrõhõlladsõ Häme ja Savo piirkunda. Kuulnuisi inemiisi panti hauda üten asjo. Saami kiil hävvü hilläkeiste sisemaalt, tuu asõmõl naati pruukma soomõ kiilt. Ütiskunnan tekkü hierarhia, majandusliguq ja sotsiaaldsõq vaihõq kasviq suurõmbas. [[Rooma ravvaaig|Rooma ravvaaol]] ja [[Suur rahvidõrändämine|Suurõ rahvidõrändämise]] aol käüti rohkõmb läbi [[Baltimaaq|Baltimaiõ]] ja [[Skandinaavia|Skandinaaviaga]].

[[Katoligu usk|Katoligu uso]], [[Ristiusk|ristiuso]] mõjo laembalt levisi Suumõ [[11. aastagasada|11.]]–[[12. aastagasada|12. aastagasaal]]. [[Kar'ala|Kar'alahe]] levisi õigõusk 12. aastagasaa algusõn üten suurõmba Novgorodi mõovõimuga.

=== Esiqsaisva Soomõ (1917–) ===

==== Riigipüürdmiseq 1917. aastagal ====
Edimäne ilmasõda ja seoga tulnuq hädäq olliq põhjusis riigipüürdmiisis Vinne keisririigin. Soomõ kuulut' hindä esiqsaisvas hindäperi vabariigis [[6. joulukuu päiv|6. joulukuu pääväl]] [[1917]]. Samal aol oll' Soomõ ütiskund jagonuq raha ja sotsiaalsõ klassi poolõst katõs – vaesõmbaq olliq inämbüste verevide puult, rikkambaq valgidõ puult. Maailmasõa peräst oll' Soomõn ka puudus kõgõst elos tarvilidsõst. Kõrra valvmisõs tetti 1917. aastaga keväjä ütsüseq, minkast saiõq ildampa kats vainopuult.

==== Kodosõda ====
Vahtsõaastakuun [[1918]] kasvi 1917. aastaga keväjäst pääle naanuq hõõrdminõ verevide ja valgisõ vaihõl kodosõas. Sõa algusõs peetäs [[27. vahtsõaastakuu päiv|27. vahtsõaastakuu päivä]] [[1918]]. Soomõ jagosi katõs – verevide vai Soomõ Rahvavabariigi käen oll' Lõunõ-Soomõ, valgidõ vai Soomõ Senadi käen oll' Vaasast pääle Kesk- ja Põh'a-Soomõ. Valgit tugõsiq S'aksamaa keisri, verevit Nõvvokogo inämbläseq. Sõan oll' 200 000 suumlaist ja 20 000 sõdurit muialt, pall'oq näist olliq alliälidseq ja naasõq. Valgõq võitsõq sõa. Kodosõan kuuli kokko umbõs 37 000 inemist.

== Poliitiga ==
Soomõ om parlamentaarnõ vabariik. Riigipää om president. President om [[Niinistö Sauli]] ja pääministri [[Marini Sanna]].

== Luudus ==
Soomõ om üts maailma põh'apoolitsõmbit riike. Veeränd Soomõ alast om põh'apolaarjoonõ takan.

Soomõn om:
* 188 000 järve, mink suurus om 500 m&sup2; vai inämb, 
* 56 000 järve, mink suurus om 1 ha vai inämb, 
* 81 000 meresaart, mink suurus om 100 m&sup2; vai inämb, 
* 98 000 saart sise viikogodõn.

[[Pilt:Koli rotated.jpg|500px|thumb|Pielineni järv Koli riigipargin]]

Soomõ kõgõ pikemb jõgi om [[Kemijoki]] (483 km). Kõgõ korgõmb mägi om [[Halti]] (1324 m).

== Valitsõmisjaotus ==
Soomõn om viis lääni (inne 1997. aastakka oll' 12 lääni) ja üts autonuumnõ maakund.
* [[Lõuna-Soomõ lään]] (''Etelä-Suomen lääni'')
* [[Õdagu-Soomõ lään]] (''Länsi-Suomen lääni'')
* [[Hummogu-Soomõ lään]] (''Itä-Suomen lääni'')
* [[Oulu lään]] (''Oulun lääni'')
* [[Lapimaa lään]] (''Lapin lääni'')
* [[Ahunamaa]] maakund (''Ahvenanmaan maakunta'')

== Majandus ==
Tähtsämbäq majandusharoq ommaq puu- ja metälitüüstüs, telekommunikats'uun ja eelektririisto tuutminõ.
[[Pilt:Nokia N900-2.jpg|200px|thumb|Soomõ majandusõ lipulaiv om olnuq [[Nokia]].]]

== Rahvastik ==
Soomõn eläs umbõs 5,5 mill'onit inemist. Rahva tihehüs om keskmädselt 18 inemist ruutkilomiitre pääle. Rohkõmb ku kolmasosa Soomõst om põh'apuulsõst nabajoonõst põh'a puul, a suurõmb jago rahvast eläs maa lõunõosan. Üle mill'oni inemise eläs pääliinan ja seo ümbre, pall'o rahvas eläs ka [[Tampere|Tamperen]], [[Turu (Soomõ liin)|Turun]] ja [[Oulu|Oulun]].

Välämailt Suumõ lännüide osa rahvastikust om Õuruupa Liidon vähämbit, a seo om nõsnuq 90. aastist. Soomõ inemiisist umbõs 4%-l om muu maa kuakundsus, suurõmb jago näist ommaq [[vindläseq]] ja [[eestläseq]]. Suumlasõq esiq lääväq päämädselt [[Roodsi|Ruutsi]], suurõmb minek oll' 1960.-70. aastil. 

=== Rahvastik kuakundsusõ perrä ===

* Soomõ kuakundlasõq 95,16 protsenti (5 257 663)
* [[Eesti]] kuakundlasõq 0,92 protsenti (50 860)
* [[Vinnemaa|Vinne]] kuakundlasõq 0,52 protsenti (28 528)
* [[Iraak|Iraagi]] kuakundlasõq 0,25 protsenti (13 943)
* [[Hiina Rahvavabariik|Hiina]] kuakundlasõq 0,18 protsenti (9 825)
* [[Roodsi]] kuakundlasõq 0,14 protsenti (7 983)
* [[Tai]] kuakundlasõq 0,14 protsenti (7 772)
* [[India]] kuakundlasõq 0,12 protsenti (6 751)
* [[Afganistan|Afganistani]] kuakundlasõq 0,12 protsenti (6 666)
* [[Süüria|Süüriä]] kuakundlasõq 0,12 protsenti (6 579)
* [[Somaalia|Somaali]] kuakundlasõq 0,12 protsenti (6 444)
* [[Vietnam|Vietnami]] kuakundlasõq 0,11 protsenti (6 350)

=== Keeleq ===
Soomõ põhisäädüse perrä ommaq Soomõ riigikeeleq [[Soomõ kiil|soomõ]] ja [[Roodsi kiil|roodsi]]. Soomõ kiil om imäkiil 87,3% ja roodsi kiil 5,2% rahvast. Soomõ on [[Ungari]] ja Eesti man üts kolmõst riigist, mink riigikiil om [[Soomõ-ugri keeleq|soomõ-ugri kiilkunnast]]. Roodsikiilne rahvas eläs päämädselt lõunõ puul mere veeren ja [[Ahunamaa|Ahunamaal]]. Suumõ jääseq ka [[Kar'ala kiil|kar'ala]] ja kolmõ [[Saami keeleq|saami keele]] – [[Inarisaami kiil|inarisaami]], [[Põh'asaami kiil|põh'asaami]] ja [[Koltasaami kiil|koltasaami]] – aoluulidsõq kõnõlõmispiirkunnaq. 

== Kultuur ==

Soomõn eläs Jouluvana (''Joulupukki'').

== Välislingiq ==
* [http://www.finlandlive.info/ Finlandlive.info] - Finland Travel Forum

{{commons|Finland}}

{{Õuruupa Liido riigiq}}

{{ÕuruupaMaaq}}

[[Katõgooria:Soomõ]]
[[Katõgooria:Õuruupa riigiq]]
