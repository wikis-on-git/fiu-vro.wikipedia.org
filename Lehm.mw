[[Pilt:Lehm_2009_03_07.jpg|200px|thumb|Lõunõ-Eesti tõugu lehm]]

'''Lehm''' om [[kodoelläi]], [[imäne]] [[tõbras]]. Lehmi peetäs inämbüisi tuu jaos, et [[piim]]ä saiaq. 

Lehmä [[tiinüs]] kest keskmädselt 283 [[päiv (aomõõt)|päivä]]. 

Nuur lehm (kooni aastaganõ) om '''vask''', 1-2 aastaganõ om '''hõhv''', vanõmbidõ kotsilõ üteldäs joba '''lehm'''.

== Lehmi nimeq Võromaal ==

Vanast panti [[Võromaa]]l lehmile sääntsit nimmi: Maasik, Mooni, Roosi, Palmi, Lehvi, Lehik, Milla, Mausi, Kellu, Pühik, Mustik, Maas'o, Eesik, Tõõsik, Haavik, Kirsi, Juta, Luutsi, Toomi, Maara. Kiriväq lehmäq olliq inämbüisi Kiräseq, valgõ pääga lehmäq Päitsikuq, ku täht otsa iin, sõs Tähikuq. 

Nime pandmisõ man võidi rehkendäq nädälipääväga, kuna lehm sündü.
* [[Iispäiv]] - Eesik
* [[Tõõsõpäiv]] - Tõõsik
* [[Kolmapäiv]] - Kolmik
* [[Neläpäiv]] - Nelli, Nellik
* [[Riidi]] - Reedi, Reedik
* [[Puulpäiv]] - Poolik
* [[Pühäpäiv]] - Pühik, Püühik
Ku Eesik, Tõõsik vai nii edesi oll' kar'an joba olõman, võidi iispäävä sündünüle vas'kalõ pandaq mõni tõnõ nimi E tähe päält, tõõsõpäävä sündünüle T tähe päält jne. Edimädse Eesti aigu lehmile inemiisi nimmi es pandaq. Kolhoosiaol, ku kar'aq olliq suurõmbaq, olliq lehmil numbrõq, a sõski pantivaq näile nimeq kah. Sõs panti joba inemisenimmi kah.

== Ütlemiisi ==
* ''Lehm ülnüq: Ma lää sõs läbi mää [[suu (likõ kotus)|suu]] ku pernaanõ mullõ niigi pall'o jüvvä and, et egä kõrd ku [[leib]]ä küdsä, uma [[käsi|käeq]] tiä joogi sisse mõsk.'' (H I 7, 659/60 (1-10), [[Kanepi kihlkund]], Loodusõ Gustav, 1895)

== Mõistatuisi lehmä kotsilõ ==
* ''Neli andjat, neli kandjat, viies parmupiitsk?'' (Lehmä liikmõq. [[Kanepi kihlkund]], 1888.)
* ''Neli andjat, neli kandjat, kats pinitääke, üts parmupiitsk?'' (Lehm. Kanepi kihlkund, 1895.)
* ''Neli kanjat, neli anjat, kats pinihoitjat, üts parmoruusk?'' (Lehm. Kanepi kihlkund, 1937.)
* ''Neli andjad, neli kandjad, kats taivakaejad ja üts parmupiits?'' (Lehm. [[Harglõ kihlkund]], 1888.)
* ''Neli sõkk [[suu (likõ kotus)|suud]], kats kaald taivast, üts parmupiitsk?'' (Lehm. Kanepi kihlkund, 1910.)
* ''Kuum kivi aad'a all?'' (Lehmä utar. [[Räpinä kihlkund]], 1889.) 
* ''Kuum kivi aida veere all?'' (Utar. Kanepi kihlkund, 1888.) 
* ''Valgõ kivi aida all?'' (Lehmä utar. [[Rõugõ kihlkund]], 1888.) 
* ''Valgõ kivi aida all, neli pitskid otsan?'' (Lehmä utar. Harglõ kihlkund, 1957.) 
* ''Valgõ kivi aida all, neli tikku pääl?'' (Lehmä utar. Rõugõ kihlkund, 1890.)<ref>Krikmanni Arvo, "[[Tere teele, tere meele, tere egalõ talolõ]]". Eesti Kirändüsmuusõum, Tarto 2000, lk. 63, 73.</ref>

== Lätteq ==
<references>

[[Katõgooria:Kodoeläjäq]]

[[no:Tamfe]]
[[pl:Krowa]]
