[[Image:Vorolipp.jpg|thumb|250px|right|Võro lipu - võro keele, võrokõisi ja Võromaa lipu kavand' 2004. aastagast]]

'''Võro lipp''' om lipp, miä om mõtõld sümbolis võro keelele, tuu kynõlõjilõ ja näide maalõ - vanalõ [[Võromaa]]lõ, miä om võro keele- ja kultuuriala.

Võro lipp olõ-i sama, miä parhilladsõ Võro vai Põlva maakunna lipp. Naaq ommaq külh maakunnaq, kon kygõ inämb võro kiilt kynõldas, a naidõ lipuq ei sünnüq võro keele ja tuu kynõlõjidõ sümbolis, selle et naaq ommaq samasugudsõq ku Eesti kyiki tõisi maakundõ ammõt'lidsõq lipuq - valgõ ja rohilinõ. Ainugõnõ vaih, miä maakundõ lippõ üts'tõõsõst eräldäs, om lipu keskehe pant maakunna vapp'.

Ammõt'list võro lippu olõ-i viil olõman, a om vällä pakut kavandiid, minkast ütte om naat jo mynõn paigan mitteammõt'ligult pruuk'ma. Tuu võro lipu kavand', miä om luud 2004. aastagal (luujaq: Fastrõ Mariko, Jüvä Sullõv ja Oro Laivi) om võro keele sümbolis ärq tuud ka seon võrokeelitsen Vikipeediän.
