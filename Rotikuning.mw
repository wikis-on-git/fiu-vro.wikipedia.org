'''Rotikuningas''' kutsutas rottõ pundard, kon rottõ hannaq ommaq ütstõsõ külge kinniq jäänüq, deformeerunuq ja rotiq päse-ei säält inämb vallalõ. 
== Tegünemine ==
Säänest asja juhtus külmembäl aol [[kodorott|kodorottõga]], kedä lövvüs viil õnnõ Lõuna- ja Lõunahummogu-Eestin,<ref>[https://www.arcgis.com/apps/MapJournal/index.html?appid=2a8ec624ee0f47a1a0a8ecb4e6997397# Eesti imetajate levikuatlas], Eesti imetajate levikuatlas - Kodurott</ref> ku roti tulõva ütstõsõ mano kokko ja ku näide hanna saavaq sõs kokko söögi, vere vm kliipvä ainõga vai viiga. Üten rotikuningan või kokko ollaq 3–32 rotti.<ref name="Miljutin">[http://vana.loodusajakiri.ee/eesti_loodus/artikkel1174_1150.html Miljutin, Andrei 2005. Rotikuningad Eestis ja mujal. – Eesti Loodus 7/2005]</ref> Eestist om lövvet neli teedäolõvat rotikuningat, maailmast 60. Üttegi [[rändrott|rändrottõst]] moodustunut rotikuningat olõ-õi lövvet.<ref name="Miljutin" /><ref name="Hanson">[https://tartu.postimees.ee/7367327/teadlasele-avanes-voimalus-uurida-asja-leitud-ulimalt-haruldast-elus-rotikuningat Hanson, Raimu 2021. Teadlasele avanes võimalus uurida äsja leitud ülimalt haruldast elus rotikuningat. – Tartu Postimees, 22. oktoober 2021]</ref>
== Rotikuningit Eestin ==
[[File:Rotikuningas.jpg|thumb|Võromaalt Saru küläst lövvet rotikuning Tarto Luudusmuusõumin.]]
Viimäne rotikuning lövveti Kanepi valla Palotaja külä Sõõriklaanõ talo kanalast 19. rehekuu pääväl 2021. Puntran oll´ kokko 13 nuurt kodorotti. Näide hannapuntra külge oll´ kliipünü põhku, mulda, sitta ja paar tsirgusulgõ. Rotikuninga man oll´ osa rottõ viil elon ja näid sai filmi. Rotikuning viidi Eesti Luudusmuusõumi Tarton.<ref name="Hanson" />
16. jaanuaril 2005 löüti rotikuning Mõnistõ valla Saru külä Alaveski eläjapargi faasanimaja põrmandu alt. Puntran oll´ 16 täüskasunut nii imäst ku ka esäst kodorotti. Luudusmuusõumi jõudsõ näist 13 rotti. Parhilla om Saru rotikuning ka kaemisõs vällä pant.<ref name="Miljutin" /><ref name="Saar">[http://vana.umaleht.ee/index.php?leht=663&keel=22 Saarõ Evar 2005. Rotirahva õnnõtus: 16 sorka jäi handapiten kokku. – Uma Leht Paastukuu 15. päiv 2005.]</ref>
== Uskmisõq ==
Vanast pelläti rotikuninga nägemist väega: usuti, et tuu om märk kadsu vai mõnõ muu rassõ tõvõ tulõmisõst.<ref name="Saar" />
== Lätteq ==
<references />
