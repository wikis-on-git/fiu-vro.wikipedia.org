'''Sissekäänüs''' vai '''sisseütlejä''' vai '''illatiiv''' om [[käänüs]], mink mõtõq om näüdädäq liikmist kohegi sisse.

== Sissekäänüs võro keelen ==
Võro keelen om sissekäänüssen mitmit lõppõ, miä sõnatüübilde või muutudaq. Lõpuq ommaq: ''-he, -tE (-ttE), -dE, -htE, -hE, -hA, -hU, -ho.'' Päält naidõ om ka viil võimalik tetäq sisseütlejä ilma lõpulda. 

Mõnikõrd olõnõs sissekäänüsse pruukminõ ka [[Võro keele murdõq|murdõst]] – egäl puul ei olõq kõik ütesugumanõ.

=== ''-he'' ===
Kõgõ vanõmb ja kõgõ hariligumb om lõpp ''-he'', a õdaguvõro keelen om taad veidemb või ei olõq sukugi.

''-he'' lõpp om sissekäänüsse tunnus sääntsin sõnnon, miä ommaq [[Umasütlejä käänüs|umakäänüssen]] kolmandan pikkusõn ja katõtsilbilidseq või pikembäq
{| class="wikitable"
|+-''he'' lõpu pruukminõ
!Nimekäänüs
!Umakäänüs
!Sissekäänüs
|-
|suhvli
|suhvli
|suhvlihe
|-
|läteq
|lätte
|lättehe
|-
|kotus
|kotussõ
|kotussõhe
|}

=== -''hV'' ===
Sõnnon, kon om õnnõ ütś tsilp (''tüü, suu, maa'') om sissekäänüssen lõpun -''hV'', kon V märk tuud vabahellü, miä sõnan om. Õdagupuulsõn võro keelen või tuu vaba helü ka lühkene ollaq, õkva nigu [[Eesti kiil|eesti keelen]] (''pää : pähä''). Pikä vabahelüga sissekäänüs om vanõmb ja säänest varianti pruugitas ka [[Võro kiräkiil|võro kiräkeelen]].
{| class="wikitable"
|+-''hV'' lõpu pruukminõ
!Nimekäänüs
!Sissekäänüs
|-
|tüü
|t'''üü'''h'''ü'''
|-
|suu
|s'''uu'''h'''u'''
|-
|pää
|p'''ää'''h'''ä'''
|}

=== -''dE'' ===
-''dE'' lõpp om harilik õdaguvõro keelen ja lätt kokko [[Tarto kiil|tarto keelega]].

Taad pruugitas sääl, kon muial võro keelen üteldäs ''-he.''
{| class="wikitable"
|+''-dE'' ja ''-he'' võro murdidõ seen
!Näüdüssõna
!Õdaguvõro
!Hummoguvõro
|-
|suhvli
|suhvlidõ
|suhvlihe
|-
|läteq
|lättede
|lättehe
|}

=== -''hE'' ja ''-htE'' ===
-''he /''-''hõ ja -htE'' lõpp lääväq võro keele seen pall'o lakja. Egän paigan üteldäs esiqmuudu: ''täihe'' ja ''täihte, koihõ'' ja ''koihtõ''.

=== -''tE'' ===
-''tE'' jakk tulõ perrä sõnnolõ, mink lõpun om ''-nE'' vai -''Us'' vai miä ommaq ''hüdsi'', ''väits'' vai ''käsi''-tüüpi sõnaq.
{| class="wikitable"
|+-''tE'' jakk sissekäänüssen
!Näüdüssõna
!Sissekäänüs
|-
|inemine
|inemiste
|-
|kuivus
|kuivustõ
|-
|hüdsi
|hüste
|-
|väits
|väiste
|-
|käsi
|kätte
|}

=== Ilma lõpuldaq sissekäänüs ===
Ilma lõpuldaq sissekäänüsse alaq kuulusõq lühke sissekäänüs ja geminaadilinõ sissekäänüs.
{| class="wikitable"
|+Lõpulda sissekäänüs
!Näüdüssõna
!Sissekäänüs
|-
|hain
|haina
|-
|silm
|silmä
|-
|tarõ
|tarrõ
|}

== Lätteq ==

* Sulev Iva "Võru kirjakeele sõnamuutmissüsteem" Dissertationes Philologiae Estonicae Universitatis Tartuensis 20, Tartu: Tartu Ülikooli Kirjastus, 2007

[[Katõgooria:Käänüsseq]]
