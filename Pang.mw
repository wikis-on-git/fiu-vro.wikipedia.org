[[Pilt:Puust_pang.jpg|thumb|1850. a. tett puust pang]]

'''Pang''' om [[annom]], midä kõgõ inämb tarvitõdas vii kandmisõs ja hoitmisõs. Pääle vii või pangin hoitaq viil tõisi [[vedelüs|vedelüisi]] vai näütüses liiva, siini vai muud. 

Pangõ om tarvitõt joba vanast ja vanast aost. Edimält tettiväq nääq puust. Ildampa tullivaq metalist pangiq (tsinkplekk- ja maliirpangiq), perämädsel aol tetäs pall'o plastmasspangõ. 

Pang piät olõma nii suur, et ku tä vett täüs pandaq, sõs suur inemine joud tedä üte käe otsan nõstaq. Harilikult mahotas pang 3-20 liitrit. Vanast oll' [[pang (mõõt)|pang]] mahomõõdus kah -- tuu pidi olõma 10 [[tuup]]i. 

Pangil om põhi, külg, küle ülemädse veere külen kats vangukõrva, mink külge poosõ vang. Puust pangi hoitvaq kuun ravvast vai puust vitsaq. Puust vitso peetäs parõmbas -- nuuq rostu-i ärq.

== Ütlemiisi pangi kotsilõ ==

* ''Innemb nõsõs päiv ts'olgipangist ku ...''
* ''Katõkümne nelä kilonõ mehemüräk, kiä ei upuq pangin egaq palaq tangin.''
* Vana Pulga kvantitatiivsõ nihilismi põhimõtõq: ''Tedä (hans'at) olguq vai pang, hummugus om kõik otsan'' ([[Pulga Jaan]], "Paar tiidüslikku oppust alustajalõ hans'ameistrele", [[Võro-Seto tähtraamat vai kallendri 1993. aastaga pääle]]).

== Mõistatuisi pangi kotsilõ ==
* ''Tsirk lindas üle muru, siivust tsilgus verd?'' (Viipangiq. [[Rõugõ kihlkund]], 1896.)
* ''Luigaq lindasõq üle moro, siivoq tsilgusõq verd?'' (Viipangiq. [[Setomaa]], 1888.)
* ''Harak lindas, siivoq tsilgusõq verd?'' (Pangist tsilgus vett viituumisõ aigo. [[Setomaa]], 1938/9.)
* ''Varõs lindas, siivaq juuskvaq verd?'' (Paarõga viiäs vett. [[Põlva kihlkund]], 1903.)
* ''Kats hanni lääväq üle muro, nokiq tsilgosõq verd?'' (Paarõga viiäs vett. [[Vahtsõliina kihlkund]], 1888.)<ref>Krikmanni Arvo, "[[Tere teele, tere meele, tere egalõ talolõ]]". Eesti Kirändüsmuusõum, Tarto 2000, lk. 72-73.</ref>

== Lätteq ==
<references>

[[Katõgooria:Anomaq]]
