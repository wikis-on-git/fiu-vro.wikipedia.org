[[Pilt:Eesti kihlkunnaq.jpg|250px|thumb|Eesti kaart 20. aastagasaa alostusõ kihlkunnapiirega]]

'''Kihlkund''' (<kihl 'pant') om maa ja rahva jagonõmisõ kõgõ vanõmb ja põlitsõmb algütsüs [[Eesti]]n. Kihlkunnaq olliq Eestin olõman joba muistitsõl aol. Muistitsil germaanlaisil vastas' kihlkunnalõ ''gau'', lõuna- ja õdaguslaavlaisil ''župa''. 

==Kihlkundõ aolugu==

Algusõn oll' kihlkund ütest hõimost inemiisigaq ni ütitside majandus- ja kaitsõhuvvõgaq [[Külä|külli]] liit, midä juhtõ vanõmb. Kihlkunna keskus oll' liin vai kands', mõnõn kihlkunnan võisõ ollaq kah kats vanõmbat ja kats liina. Kihlkundõ piire mõotivaq ilmselt kõgõ rohkõmb luudusliguq oloq ja hõimosuhtõq.  Kihlkunnaq olliq liitunuq maakunnõs, agaq nuuq köüdüsseq olliq külält lõdvaq, päämidselt leiq maakunna kihlkunnaq ütte sõaolokõrran. 

Üte kihlkunna rahvas kõnõl' (ja kõnõlõs täämbädse pääväniq) ütte keelemurrakut, kand' ütesugust rõivast, tarvit' ütesugumaidsi põllotüüriisto  jne. Tuuperäst tarvitasõq rahvustiidüseq ([[keeletiidüs]], [[rahvaluulõtiidüs]], [[etnograafia]], [[aoluutiidüs]]) uman tüün kihlkundlikku jaotust: kõnõldas üte vai tõsõ kihlkunna murrakust, rahvalaulust, vanasõnost, rahvarõivist, kallendrekumbist jne.

[[13. aastagasada|13. aastagasaa]] alostusõn tulnuq ristisõdijaq võtiq kihlkundligu jaotusõ üle, kihlkundõ keskuisihe ehitediq kerkoq. Kihlkunnõst saivaq '''kerkokihlkunnaq''' - maakerko kogohusõ piirkunnaq. Sääntsel kujol jäiväq nääq Eestin püsümä [[1925]]. aastaganiq. [[1925]] muudõti lutõri uso maakogodusõq usoütisüisis, miä olõ-s köüdedüq kimmä maa-alagaq. Aastasatoga om loomuligu arõngu tiil kihlkundõ mano tekkünü. Kui muistidsõl aol oll' Eestin umbõs 45 kihlkunda, sõs [[1925]] oll' näid 107. 

[[19. aastagasada|19. aastagasaal]] naksivaq kihlkundõ kõrval valitsõmisütsüisis kujonõma [[Vald|vallaq]]. Nuuq tetti mõisidõ piire perrä ja näide piiriq muutuvaq sagõhõhe. Sõski luudiq [[19. aastagasada|19. aastagasaal]] [[Kihlkunnakohus|kihlkunnakohtuq]], [[Kihlkunnakuul|kihlkunnakooliq]] ja Lõuna-Eestin ([[Liivimaa kubõrmang]]on) viil [[Kihlkunnakonvent|kihlkunnakonvendiq]], mink piirkund hariligult kattu kihlkunnagaq. Kihlkunnapiire perrä asotõdiq viil põllumiihi konvendiq [[1936]]. aastagal ja muinsuskaitsõ seldsiq 1990. aastagil. 1919-1940 pand' pia ega kihlkunna rahvas pistü mälehtüssamba ummilõ [[Vabahussõda|Vabahussõan]] langõnuisilõ võitlõjilõ. Vinne aol noid lahoti ärq, a vahtsõl aol om näid jälq tagasi tett.

==Kihlkundõ täämbäne päiv==

Kuigi kihlkundõ piire s'oo ilma aigo inämbüisi maakaartõ pääle märgitä-iq, om egapäävätsen elon sõski mitmit olukõrdo, kon tiidligult vai alatiidligult noidõ perrä toimitas. Inemiisi matõtas iks uma kihlkunna [[kalmuaid]]a. Uma kihlkunna kotussit ja inemiisi tundas parõmbihe ku muid, kasvai tuuperäst, et noidõ hulgan om pall'o sugulaisi. Kihlkunnakeskusõq ommaq teie sõlmpunktin ja hariligult ommaq kihlkundõ keskuisin kihlkunnakoolõst vällä kasunuq keskkooliq ja gümnaasiumiq. Iks inämb pruuvvaq inemiseq, kinkalõ juurõq tähtsäq ommaq, kandaq uma kihlkunna rõivit vai lauldaq uma kihlkunna rahvalaulõ.  Kihlkundlikku jaotust pidäväq avvo seen [[Võro liikminõ]] ja muinsuskaitsõliikminõ. 

Vahtsõl eesti aol ommaq mitmõq kihlkunnaq naanuq pidämä kihlkunna päivi. Sääntside hulgan ommaq [[Ambla kihlkund|Ambla]], [[Anna kihlkund|Anna]], [[Hageri kihlkund|Hageri]], [[Haljala kihlkund|Haljala]], [[Harju-Jaani kihlkund|Harju-Jaani]], [[Juuru kihlkund|Juuru]], [[Jõelähtme kihlkund|Jõelähtme]], [[Jüri kihlkund|Jüri]], [[Karja kihlkund|Karja]], [[Karuse kihlkund|Karuse]], [[Koeru kihlkund|Koeru]], [[Kose kihlkund|Kose]], [[Kursi kihlkund|Kursi]], [[Lügänüse kihlkund|Lüganuse]], [[Martna kihlkund|Martna]], [[Mihkli kihlkund|Mihkli]], [[Nõo kihlkund|Nõo]], [[Peetri kihlkund|Peetri]], [[Pilistvere kihlkund|Pilistvere]], [[Püha kihlkund|Püha]], [[Rapla kihlkund|Rapla]], [[Simuna kihlkund|Simuna]],  [[Tõstamaa kihlkund|Tõstamaa]], [[Urvastõ kihlkund|Urvastõ]], [[Viru-Jaagupi kihlkund|Viru-Jaagupi]], [[Võnnu kihlkund|Võnnu]], [[Äksi kihlkund]] ja võiollaq viil tõsõq. 

2009. aastagal naati [[Eesti Rahva Muusõum]]i iistvõtmisõl ja timä 100. aastagapäävä puhul nink suurõtiiammõdi abiga kihlkunnapiire üle Eesti suurõmbidõ teie veeren ärq tähüstämä. Edimädseq kats silti panti üles [[Võnnu kihlkund|Võnnu]] ja [[Tarto-Maarja kihlkund|Tarto-Maarja kihlkunna]] piiri pääle [[Tarto]]-[[Räpinä]] tii veeren nink tetti pidolidsõlt vallalõ [[14. mahlakuu päiv|14. mahlakuu pääväl]].

==Võromaa kihlkundõ aolugu==

Määntseq kihlkunnaq muistitsõl Võromaal olliq, olõ-i täpsehe teedäq. Kõgõ vanõmbaq ommaq [[Põlva kihlkund|Põlva]] (edimäst kõrda paprin kirän [[1452]]), [[Urvastõ kihlkund|Urvastõ]] ([[1477]]), [[Karula kihlkund|Karula]] ([[1532]]) ja [[Rõugõ kihlkund|Rõugõ]] ([[1613]]) kihlkund. [[Vahtsõliina kihlkund]] tetti [[1626]]. a. [[Räpinä kihlkund|Räpinä kihlkunda]] om paprin nimmat [[1636]]. [[Kanepi kihlkund|Kanepist]] tekk' umaette kihlkunna [[1675]]. a. [[Roodsi]] kuning Karl XI uma käsokirägaq; kokko panti Põlva, [[Otõmpää kihlkund|Otõmpää]], a päämidselt Urvastõ kihlkunna veereq. [[Hargla kihlkund]] om kõgõ noorõmb Võromaal, läts' eräle [[1694]]. a. päämidselt Karula kihlkunnast. 

==Kirändüs==
*"Maakond, kihelkond ja vald", [[Kama Kaido]], [["Koit"]] nr. 6025, 23.01.1990.
*[http://www.umaleht.ee/new/index.php?leht=1461&keel=49 "Kihõlkund - mi elo- ja aolugu"] Sepä Elvi artikli [[Uma Leht|Uman Lehen]].
*Eesti kihelkonnad (kihelkondade kaart), Regio, 2009.

==Välislingiq==

*[http://haldjas.folklore.ee/rl/folkte/kk/kk.htm Eesti kihlkunnaq]

[[Category:Maatiidüs]]
[[Category:Eesti aoluulidsõq valitsõmisütsüseq]]

{{Võromaa kihlkunnaq}}
