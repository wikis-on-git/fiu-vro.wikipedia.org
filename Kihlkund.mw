'''Kihlkund''' (<kihl 'pant') om maa ja rahva jagonõmisõ kõgõ vanõmb ja põlitsõmb algütsüs [[Eesti]]n. Kihlkunnaq olliq EEstin olõman joba muinasaol. Muinasgermaanlaisil vastas kihlkunnalõ ''gau'', lõuna- ja õdaguslaavlaisil ''župa''. 

==Kihlkundõ aolugu==

Algusõn oll' kihlkund ütest hõimost inemiisigaq ni ütidside majandus- ja kaitsõhuvvõgaq [[Külä|külli]] liit, midä juhtõ vanõmb. Kihlkunna keskus oll' liin vai kands', mõnõn kihlkunnan võisõ ollaq kah kats vanõmbat ja kats liina. Kihlkundõ piire mõotivaq ilmselt kõgõ rohkõmb luuduslikuq oluq ja hõimosuhtõq.  Kihlkunnaq olliq liitunuq maakunnõs, agaq nuuq köüdüsseq olliq külält lõdvaq, päämidselt leiq maakunna kihlkunnaq ütte sõaolukõrran. 

Üte kihlkunna rahvas kõnõl' (ja kõnõlõs täämbädse pääväniq) ütte keelemurrakut, kand' ütesugust rõivast, tarvit' ütesugumaidsi põllotüüriisto  jne. Tuuperäst tarvitasõq rahvustiidüseq ([[keeletiidüs]], [[rahvaluulõtiidüs]], [[etnograafia]], [[aoluutiidüs]]) uman tüün kihlkundlikku jaotust: kõnõldas üte vai tõsõ kihlkunna murrakust, rahvalaulust, vanasõnnost, rahvarõivist, kallendrekumbist jne.

13. aastagasaa algusõn tulnuq ristisõdijaq võtiq kihlkundligu jaotusõ üle, kihlkundõ keskusihe ehitediq kerkoq. Kihlkundõst saivaq '''kerkokihlkunnaq''' - maakerko kogodusõ piirkunnaq. Sääntsel kujol jäiväq nääq Eestin püsümä 1925. aastaganiq. 1925 muudõti lutõri uso maakogodusõq usoühingis, miä olõ-s köüdet kimmä maa-alagaq. Aastasato kestel om loomuligu arõngu tiil kihlkundõ mano tekkünü. Kui muinasaol oll' Eestin umbõs 45 kihlkunda, sõs 1925 oll' näid 107. 

19. aastagasaal naksivaq kihlkundõ kõrval val'tsõmisütsüisis kujonõma [[Vald|vallaq]]. Nuuq tetti mõisidõ piire perrä ja näide piiriq muutuvaq tihti. Sõski asotõdiq 19. aastagasaal [[Kihlkunnakohus|kihlkunnakohtuq]], [[Kihlkunnakuul|kihlkunnakooliq]] ja Lõuna-Eestin viil [[Kihlkunnakonvet|kihlkunnakonvendiq]], mink piirkund tavalidsõlt kattu kihlkunnagaq. Kihlkunnapiire perrä asotõdiq viil põllumiihi konvendiq 1936. aastagal ja muinsuskaitsõ seldsiq 1990. aastagil.

[[Category:Maatiidüs]]

[[als:Gau (Landschaft)]]
[[de:Reichsgau]]
[[et:kihelkond]]
[[en:Gau (German)]]
[[nl:Gouw]]
[[no:Gau (Tyskland)]]
[[fi:kihlakunta]]
