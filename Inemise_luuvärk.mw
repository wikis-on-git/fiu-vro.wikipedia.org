[[Pilt:Skeleton.jpg|150px|thumb|Inemise luuvärk]]

'''Inemise luuvärk''' om [[luu|luiõ]] kogo, miä and [[inemine|inemise]] iholõ kujo ja kindmüse. 

Luuvärk om mitmõmoodoliidsist luist kokko pant. Luiõ [[arv]] om 207. Täüskasunul inemisel tulõvaq viil 32 [[hammas]]t mano.Luuq ommaq osast kõvastõ kokko kasunu, osast krõmps- ehk kõrrõluuga tõnõ tõsõga ühendet, nii et näid õnnõgi veidüq liigutadaq ehk painutadaq või. Tõsõq luuq jälq liiguvaq kergehe, nii kui [[väits]]e terä väitse pää sisen - nuuq luuq ommaq sõs sidemidega ja [[hint]]ega [[jakk]]õ läbi ühendet. Egaüte sääntse luu ots om jakun sille krõmps- ehk kõrrõluuga katõt ja üte õlisarnatsõ vedelüsega, miä [[jaku-võiõq|jaku-võidõs]] kutsutas, nilbõs tett. Tuuläbi liiguvaq luuq jakust kergembäst, nii kui ka [[vankri]]q, [[uuri]]q ehk massina [[ratas|rattaq]] sõs õnnõgi kergehe käüväq, kui nääq [[rasõv|rasva]] ehk [[õli]]ga võietu ommaq.

Luiõ muud om mitmõsugunõ. Mõnõq ommaq lajaq ja lapikoq, nii nimelt [[puusaluu]]q ja luuq [[pää]] külen; tõsõq ommaq lühkeseq ja paksoq, nii nimelt [[sälgruuts|sälgroodso]] tüküq; jälq tõsõq ommaq toro-sarnatsõq ja sisest tühäq; torodõ sisen om säsü. Päält ommaq luuq üte nahaga katõtuq, miä [[luu-nahk|luu-nahas]] nimitetäs. Tuust nahast käü pall'o [[suun]]i läbi ja noidõ suuni läbi saavaq luuq umma toitu.

Latsõpõlvõn ommaq luuq krõmpsluu sarnatsõq ja õigõ väikeisi latsi luuq ommaq pehmeq ja painuvaq. Tuuperäst piät ette kaetama, et väikeisi latsi kõvva kinniq ei mähitäq ei ka liig varra saistaq ja minnäq ehk kõndi ei lastaq, tuuperäst et tuu läbi painuvaq pehmeq luuq pia kõvõras ja saavaq kõgõs eloaos ärqnurjastetüs. Katõlkümnemäl eloaastagal arvata ommaq luuq tävves ja kõvas saanuq; vana iä sisen lääväq nimäq hapras ja võivaq kergehe katski murduda.

[[Inemise pää|Pääluu]] om [[sälgruuts|sälgroodso]] otsan. [[Rõnnaq]], [[kõtt]] ja [[sälg]] nimitetäse kihäs, kihä külen ripuvaq [[käevars|käevarrõq]] ja [[inemise jalavars|jalavarrõq]]. Käevarrõq ommaq kihäga olajaku läbi olaluuga ja labaluuga ühendetüq. Sälgroodso alomatsõ jao külen istus kummalgi puul üts puusaluu. Mõlõmbaq puusaluuq, ristluiõ-roodsotüküq ja taga- ehk alaotsa luuq kokko sünnütäseq üte kausisarnatsõ kujo, miä pekis nimitetäs. Noid luid kutsutas tuuperäst ka pekiluiõs. Puusaluiõ külen ripusõq jalavarrõq. Käevarsi ja jalavarsi luuq ommaq tõnõ tõisi sarnatsõq.

== Kirändüs ==

* [[Hurda Jakob]], "Inemisest", Tarto Kalender 1868; vahtsõst vällä annõt raamadun "[[Looja ees]]", Tarto, 2005.

[[Katõgooria:Anatoomia]]
[[Katõgooria:Inemine]]

[[ar:هيكل عظمي بشري]]
[[az:İnsan skeleti]]
[[id:Kerangka manusia]]
[[ms:Rangka manusia]]
[[bn:অস্থি তন্ত্র]]
[[zh-min-nan:Lâng ê kut hē-thóng]]
[[bs:Ljudski kostur]]
[[bg:Костна система]]
[[ca:Esquelet humà]]
[[cs:Kostra člověka]]
[[el:Ανθρώπινος σκελετός]]
[[en:Human skeleton]]
[[es:Esqueleto humano]]
[[eo:Homa skeleto]]
[[fa:استخوان‌بندی انسان]]
[[fr:Squelette humain]]
[[ga:Cnámharlach daonna]]
[[ko:인체골격]]
[[ia:Skeleto human]]
[[is:Beinagrind mannsins]]
[[it:Scheletro (anatomia umana)]]
[[lv:Cilvēka skelets]]
[[km:គ្រោងឆ្អឹងមនុស្ស]]
[[pl:Układ kostny człowieka]]
[[pt:Esqueleto humano]]
[[ro:Schelet uman]]
[[qu:Runa saqru]]
[[ru:Скелет человека]]
[[sq:Skeleti i njeriut]]
[[sk:Kostra človeka]]
[[sl:Okostje človeka]]
[[so:Qolfoofta Dadka]]
[[fi:Ihmisen luuranko]]
[[sv:Människans skelett]]
[[tl:Kalansay ng tao]]
[[th:โครงกระดูกมนุษย์]]
[[uk:Скелет людини]]
[[ur:ڈھانچہ انسانی]]
[[zh:人體骨架]]
