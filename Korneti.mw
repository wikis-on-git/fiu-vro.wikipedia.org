[[Pilt:Drusku_kalns._Korneti,_Veclaicenes_pagasts_02.jpg|vasakul|pisi]]
'''Korneti''' om külä [[Läti|Lätin]] Alūksne piirkunnan, Vana-Laitsna valla valitsõmiskeskus. Külä om merepinnast 180 miitre korgusõn, piirkunna keskusõst Alūksnest 28 ja [[Riia|Riiast]] 192 kilomiitrit kavvõn. Lisas vallamajalõ ommaq külän viil turistõ teedüskeskus, rahvamaja, raamadukogo ja kodoluumuusõum.<ref>[http://www.aluksne.lv/01_03_14.php Alūksnes novads.]</ref>

Külä ümbre ommaq Korneti järveq, niisama om sääl Korneti-Peļļi hoioala. Korneti ja Druski külli vaihõl Pilskalna järve põh'akaldõ pääl om Korneti liinamägi.

==Korneti eestläseq==
Korneti ja ümbtretsõõri küläq (inneskine Vana-Laitsna vald) om väega esiqmuudu piirkund tuu poolõst, et sääl eläs jo vanast aost väega pall'o eestläisi, kink kodokeeles om võro kiil. Kornetin om eesti selts ja peetäs eesti päivi. Innembide om pall'o käüt Eesti poolõ pääle kuuli. 

==Korneti kandi võro kiil==
Paigapääline võro kiil om esiqmuudu. Kõgõ inämb lätt tuu kokko Rõugõ kihlkunna võro keelega, a sääl või löüdäq vanaaoliidsi keelejuuni, midä Võromaal harva kuuld. Samal aol kuuld tuu kandi võro keelen ka peris pall'o läti keele mõotuisi. 

Korneti ja [[Hopa]] kandin kõnõldav võro kiil kuulus [[liivi kiil|liivi]] ja [[latgali kiil|latgali]] keele kõrval Läti piirkundliidsi kiili hulka, mink iist sais [[Läti Piirkundliidsi ja Veidembüskiili Ütisüs]].

== Lätteq ==

[[Katõgooria:Läti küläq]]
