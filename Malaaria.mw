'''Malaaria''' vai '''halltõbi''' om [[külgenakkaja tõbi]], midä tekütäs [[protist]] ''Plasmodium''. Tedä om pall'o lämmin maiõn, nii [[Ameeriga|Ameerikan]], [[Aasia]]n ku [[Afriga|Afrikan]]. Ega aastak põdõ halltõpõ   350–500 miljonit inemist nink tuu kätte koolõs 1-3 miljonit inemist (päämädselt Afrikan). 

==Halltõbi Eestin== 

Arvada, et [[Eesti]]n oll' halltõbi levinü vähämbält keskaol. Kimmäst teedüst tõvõst om alatõn 18. aastagasaast. Toona arvati halltõvõ põhjustajas kurjõ vaimõ, halba [[õhk]]o, võlss [[süük]]i, külmetämist ja hiitümist. 1827–1830 oll' Lõunõ-Eestin suur halltõvõepideemiä ja ohvridõ arv küündü 5%-ni kõiki kuulnuidõ arvost (mud'o oll' tuu 0,3-0,4%).

==Rahvajuttõ halltõvõ kotsilõ==

===I Noorõ mehe hallitõbi===
Üts nuur poiss olli vanasti ütsinda aidah maanu [maganud]. Sis olli tedä ega üüse üts nuur tütrik raputanu. Mis no poisil tettä? Aida ussõ olli ega õdagu kõvasti kinni pandnu, tuud ei tiijä üttegi, kost timä sisse sai. Viimäde nägi poiss, et timä [= tüdruk] tedä rahulõ es jättä, sis kõnõl timä sedä hättä üttele vanalõ mehele. Tuu opas: "Sina lasõ oherdiga uma sängu veere kotsilõ [kohale] mulk ja sis kui timä sinnu raputama tulõ, sis kae, kuis sa sinnä pulka ette saat tsusada. Poiss tegi ka nii [kui] opadi ja tütrik jäi poisilõ kätte. Läts humogu tarõ mano, täl hüä miil: timä löüse [leidis] tütrigu ja see tütrik olli väega illos. Peräkõrd võtt poiss selle tütrigu ärä hinnele naases. Muido tallit kõik naase asjad ärä, muudkui es kõnõlõ midägi mehega. Sai niisama kui muilgi naisil kats last ja elli ilosahe päälegi. 

Ütskõrd läts miis tõõsõga keriguhe. Sai puuldõ tiihe [poole tee peale], siäl üts miis külb kesvä, sulanõ jälle ai [ajas] sisse. See nainõ tuud naard [naeris]. Nüüd lätsivä keriguhe. Opedaja ütel juttust, vannakurat kirot nii, kiä suigiva [suikusid, magasid], üles hobõsõ jalaga, ja hobõsõ veri olli timä tint ja hobõsõ naha pääle timä kirot. Tuud olli timä naardnu ja see noorik olli nännü, et see timä miis naard. Tii pääl naas timä edimäst kõrda kõnõlõma viil üle kolmõ aastaja ja küsse mehe käest: "Mis sa keriguh naarid?" Miis üttel: "Ütle mullõ, mis sa tii pääl naarid, sis ütle ma, miä ma kerikuh naari." Naane üttel: "Ütle sa mullõ, kuis sa moo said hinnele naases?" Miis selet: "Ma panni, kui sa minnu aita raputama käved, pulga sinnä mulgu ette, kost saa sisse tullid, nii es saagi sa inämb vällä." Sis kui miis ärä kõik selet, sis selet naane: "Ma näi, et miis külb kesvä, mu vanaesä pidi [pidas, hoidis] kotti ja kõik kesvä lätsivä vanaesä kotti [kuna seeme sattus kuratliku vanaisa kotti, siis oli külvitöö tulutu]. Sulane jälle künd, turbad [mättad] lätsivä kõik sällüle. Kõik, kiä pühäpäävä tüüd tegevä, tuu jää kõik mu vanalõ esäle; ja kiä neläpäävä õdagu pääle päävä minegu lehmi nüsvä [lüpsavad], noil lätt piimä õnn ärä käest, ja kiä puulpäävä õdagu pääle päävä mineku sannah käävä, nuu mõskva kõik uma verega." 

[Üleloomuliku naise nimetatud töökeelud ja vastavad sanktsioonid olid 100 aasta eest elava rahvausu osaks.]

H II 71, 112/4 (22) < Vastseliina - J. Jakobson (1903).

===II===

Mõisaherr põdõsi 12 aastat halli. Es mõista kiäki rohto anda. Sõs oll jo nii kõhn, et tütrik pidi ööse man olõma. Lõppi joogivesi är. Olnu talv. Tütrik lännü vällä, pannu lummõ ala ja kusnu pääle. Et mis ta haigõ inemine õks aru saa. A mõisnik saanu toost terves. Hall ütelnu [tüdrukule], et: "Mii olõ jo 12 aastat üten elänü ja sa lahutit mii är." Sõs kingit tütrikulõ pikk kuldkett. Tütrik küsse targa käest, et kas ta või ketti kaala panna. Too käsnü inne uibo otsa panna. Tütrik pannuki. Tõsõl pääväl oll uibo nigu poolõs lõigat.

Tütrik sai sõs vallalõ. Es saa sõs inämp midägi [haigusvaim talle kurja teha].

ERA II 160, 473/4 (36) > Vastseliina khk. ja v., Vana-Saaluse as., Laane t. - I. Daniel < Miina Toom, s. 1871 (1937).


===III===

Unonaane mul kõnõl, tal vanaimä, too kõnelnu, et vanasti olli halltõbi, huigas imä häälega. Temä oll paenu är - vanast olli õlgkatuse, ta olli pagenu kahrupersehe [katuseunkasse]. Hall olli huiknu: "Liisu-ks uu, Liisu, uu!" Ta olli mõtelnu, et vaest [vahest, võib-olla] om ka imä, hõigas vastu. Sis oll hall säläh, raput. Too olli Haanja pool.

RKM II 364, 391/2 (1) < Vastseliina, Misso v. Kivioru k. - K. Salve < Therese Raudmann, s. 1904.

==Välislink==
*[http://www.rahvakultuur.ee/?s=513 Rahvakultuuri keskusõ leht, kost rahvajutuq perit ommaq]

[[Katõgooria:Tõvõq]]

[[en:Malaria]]
