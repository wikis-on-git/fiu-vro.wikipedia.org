'''Malaaria''' vai '''halltõbi''' om [[külgenakkaja tõbi]], midä tekütäs [[protistiq|protist]] ''Plasmodium''. Tedä om pall'o lämmin maiõn, nii [[Ameeriga|Ameerikan]], [[Aasia]]n ku [[Afriga|Afrikan]]. Ega aastak põdõ halltõpõ   350–500 miljonit inemist nink tuu kätte koolõs 1-3 miljonit inemist (päämädselt Afrikan). 

==Halltõbi Eestin== 

Arvada, et [[Eesti]]n oll' halltõbi levinü vähämbält keskaol. Kimmäst teedüst tõvõst om alatõn 18. aastagasaast. Toona arvati halltõvõ põhjustajas kurjõ vaimõ, halba [[õhk]]o, võlss [[süük]]i, külmetämist ja hiitümist. 1827–1830 oll' Lõunõ-Eestin suur halltõvõepideemiä ja ohvridõ arv küündü 5%-ni kõiki kuulnuidõ arvost (mud'o oll' tuu 0,3-0,4%).

==Rahvajuttõ halltõvõ kotsilõ==

===I Noorõ mehe hallitõbi===
Üts nuur poiss olli vanasti ütsindä aidah maanu. Sis olli tedä ega üüse üts nuur tütrik raputanuq. Mis no poisil tettä? Aida ussõ olli ega õdagu kõvasti kinniq pandnu, tuud ei tiijäq üttegi, kost timä sisse sai. Viimäde nägi poiss, et timä [= tütrik] tedä rahulõ es jättä, sis kõnõl' timä sedä hättä üttele vanalõ mehele. Tuu opas': "Sina lasõq oherdiga uma sängü veere kotsilõ mulk ja sis kui timä sinnu raputama tulõ, sis kaeq, kuis sa sinnäq pulka ette saat tsusada. Poiss tegi ka nii [kuis] opadi ja tütrik jäi poisilõ kätte. Läts humogu tarõ mano, täl hüä miil: timä löüse tütrigu ja see tütrik olli väega illos. Peräkõrd võtt' poiss selle tütrigu ärä hinnele naasõs. Muido tallit' kõik naasõ as'aq ärä, muudkui es kõnõlõ midägi mehega. Sai niisama kui muilgi naisil kats last ja elli ilosahe päälegi. 

Ütskõrd läts' miis tõõsõga keriguhe. Sai puuldõ tiihe, siäl üts miis külb [[kesev|kesvä]], sulanõ jälle ai [kesvä maa] sisse. See naanõ tuud naard'. Nüüd lätsivä keriguhe. Opõdaja ütel' juttust, vannakurat kirot' niiq, kiä suigivaq, üles [[hopõn|hobõsõ]] jalaga, ja hobõsõ [[veri]] olli timä tint ja hobõsõ naha pääle timä kirot'. Tuud olli timä naardnu ja see noorik olli nännüq, et see timä miis naard. Tii pääl naas timä edimäst kõrda kõnõlõma viil üle kolmõ aastaja ja küsse mehe käest: "Mis sa kerikuh naarid?" Miis üttel: "Ütle mullõ, mis sa tii pääl naarid, sis ütle maq, miä ma kerikuh naari." Naanõ üttel': "Ütle sa mullõ, kuis sa moo sait hinnele naasõs?" Miis selet': "Ma panni, kui sa minnu aita raputama kävet, pulga sinnäq mulgu ette, kost sa sisse tullit, nii es saagi sa inämb vällä." Sis kui miis ärä kõik selet', sis selet' naanõ: "Ma näi, et miis külb kesvä, mu vanaesä pidi kotti ja kõik kesväq lätsiväq vanaesä kotti. Sulanõ jälle künd', turbaq [mättäq] lätsiväq kõik sällüle. Kõik, kiä [[pühäpäiv|pühäpäävä]] tüüd tegeväq, tuu jää kõik mu vanalõ esäle; ja kiä [[neläpäiv|neläpäävä]] õdagu pääle [[päiv|päävä]] minegu [[lehm]]i nüsväq, noil lätt [[piim]]ä õnn ärä käest, ja kiä [[puulpäiv|puulpäävä]] õdagu pääle päävä mineku sannah kääväq, nuuq mõskvaq kõik uma verega." 

[Üleloomuliku naise nimetatud töökeelud ja vastavad sanktsioonid olid 100 aasta eest elava rahvausu osaks.]

H II 71, 112/4 (22) < [[Vahtsõliina kihlkund|Vahtsõliina]] - J. Jakobson (1903).

===II===

Mõisaherr põdõsi 12 aastat halli. Es mõista kiäki rohto anda. Sõs oll jo nii kõhn, et tütrik pidi ööse man olõma. Lõppi joogivesi är. Olnu talv. Tütrik lännü vällä, pannu lummõ ala ja kusnu pääle. Et mis ta haigõ inemine õks aru saa. A mõisnik saanu toost terves. Hall ütelnu [tüdrukule], et: "Mii olõ jo 12 aastat üten elänü ja sa lahutit mii är." Sõs kingit tütrikulõ pikk kuldkett. Tütrik küsse targa käest, et kas ta või ketti kaala panna. Too käsnü inne uibo otsa panna. Tütrik pannuki. Tõsõl pääväl oll uibo nigu poolõs lõigat.

Tütrik sai sõs vallalõ. Es saa sõs inämp midägi [haigusvaim talle kurja teha].

ERA II 160, 473/4 (36) > Vastseliina khk. ja v., Vana-Saaluse as., Laane t. - I. Daniel < Miina Toom, s. 1871 (1937).


===III===

Unonaane mul kõnõl, tal vanaimä, too kõnelnu, et vanasti olli halltõbi, huigas imä häälega. Temä oll paenu är - vanast olli õlgkatuse, ta olli pagenu kahrupersehe [katuseunkasse]. Hall olli huiknu: "Liisu-ks uu, Liisu, uu!" Ta olli mõtelnu, et vaest [vahest, võib-olla] om ka imä, hõigas vastu. Sis oll hall säläh, raput. Too olli Haanja pool.

RKM II 364, 391/2 (1) < Vastseliina, Misso v. Kivioru k. - K. Salve < Therese Raudmann, s. 1904.

==Välislink==
*[http://www.rahvakultuur.ee/?s=513 Rahvakultuuri keskusõ leht, kost rahvajutuq perit ommaq]

[[Katõgooria:Tõvõq]]

[[en:Malaria]]
