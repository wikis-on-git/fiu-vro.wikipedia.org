'''Schwartzi Johann Georg''' (Johann Georg Schwartz) (sündü 25. piimäkuu pääväl 1793 [[Riia]]n, kuuli 19. paastukuu pääväl [[Põlva]]n, om matõt [[Põlva kalmuaid]]a) oll' usu- ja haridustegeläne. Tä and' vällä uma ao kotsilõ välläpaistva säitsmejaolidsõ kooliraamatidõ joro [["Koli-ramat"]], noist säitsmest jaost kirot' esiq kolm. Nuuq raamadoq pand' tä kirja [[Lõunaeesti kiil|lõunaeesti keelen]], avaldamises panti nuuq põh'aeesti kiilde ümbre. Lõunaeesti keelen om ilmunu timä kirotõt lugõmisõraamat "Eesti Laste sõbber". Rahva hulgan kutsuti tedä Edimäne Varts vai Vana Varts. Peräst tedä olliq Põlvan kerkoopõtajaq timä poig Johann Georg (1868-1903) ja pujapoig Johann Christoph (1903-1933).

Schwartz kirot' üles [[Võro kiil|võro keele]] sõnno ja saat' noid [[Faehlmanni Friedrich|Faehlmannilõ]], [[Kreutzwaldi Friedrich Reinhold|Kreutzwaldilõ]] ja [[Wiedemanni Ferdinand Johann|Wiedemannilõ]]. Tä oll' Kreutzwaldi hää sõbõr, timä Põlva koton vai Põlva pargin mängeq nääq tihtipääle malõt ja arodiq ilmaasjo. Schwartzi aol 1822. aastagal saivaq [[Põlva kihlkund|Põlva kihlkunna]] inemiseq hindäle priinimeq. Noid võisõvaq nääq esiq vabalt valliq. 

==Haridus==

*Riia tuumkuul ja gümnaasium
*1812-1814 oppõ Tarto ülikoolin teoloogiat, lõpo eksämi tekk' 1918

==Tüükotussõq==

*1814 kodooppaja [[Ruhja]]n, Lätin
*1814-1820 kodooppaja [[Vändra mõisa]]n von Ditmari man
*1820-1838 abiopõtaja Põlvan
*1838-1868 kerkoopõtaja Põlvan
*1840-1849 vaimolik koolirevident
*1849-1952 [[Võromaa]] praavuski kotussõtäütjä 

==Ütiskundlik tegevüs==

*Oll' [[Opat Eesti Selts|Opat Eesti Seldsi]] liigõq aastast 1859.
*1840 tekk' tä Põlvahe karskusseldsi, miä oll' edimäne umataolinõ terven [[Eesti]]n ja midä kutsuti Kasinus-seldsis. Seldsin oll' päält 1000 liikmõ. Schwartz võtt' 1036-lt inemiselt sõna, et nuuq inämb viina ei juuq. Tuud sõnna ollõv murdnuq õnnõ 16 inemist.

==Mälehtüse hoitminõ==

*1991 mälehtüskivi Põlva kerkaia takan, järve puul

[[Category:Võromaa inemiseq]]
