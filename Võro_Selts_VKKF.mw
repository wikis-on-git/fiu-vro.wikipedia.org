[[Pilt:Suurõqsärgiq_2010_joulukuu.jpg|250px|thumb|Mõnõq Võromaa suurinsärgen Võro Seldsi liikmõq [[2010]]. aastaga [[joulukuu]]l [[Võro]]l [[Elleri Kalle]] 70. ja [[Kõivupuu Marju]] 50. juubõli kõnnõkuunolõgil. Harju Ülle pilt]]

'''Võro Selts VKKF''' om selts, miä om luud [[Võro kiil|võro keele]] ja kultuuri tugõmisõs ja hoitmisõs kõgõ aoluulidsõ [[Võromaa]] pääl, minkast kõnõldas ka ku võro keele- ja kultuuriruumist. 

Võro Selts VKKF luudi [[12. märtekuu päiv|12. märtekuu pääväl]] [[1988]] [[Kanepi]]n. Sõs sai seldsi nimes '''Võro Keele ja Kultuuri Fond'''. Asotamisõ man olliq Võromaa Muinsuskaitsõ Selts, Kanepi Muinsuskaitsõ Selts, Võro Hariduskuundis, Seto Selts, aolehti "Töörahva Elu" ja "Koit" ja aokirä "Pioneer" toimõndusõq. 1997. aastal tetti fond ümbre mittetulosaamisütisüses ja tä naas' kandma parlast nimme.

== Tsihiq ==

Võro Seltsi programmi perrä tulõ 
* tukõq ja kõrraldaq võrokeelitse kirävara välläandmist (stipendiumiq võro keelen kirotavilõ autoriile, kirändüsvõistlusõq, kuuntüü aokirjo ja kirästüisiga, võro-seto kultuurialmanahh, [[Võro-Seto tähtraamat|võrokeeline kallendri]]); 
* tukõq ja kõrraldaq võrokeelitse haridusõ andmist (võro keele õpiku ja sõnaraamadu konkurss, võro keele oppajide kursusõq, võro keele oppus koolõn ja latsiaidon, võro keele süväoppusõga klassõ  luuminõ);
* avitaq üten kutsõlidsõ [[võro tiatri|tiatri]] tegümisele [[Võro]]l.
* avitaq tetäq laembas võro keele pruukmist [[raadio]]saatin, [[televis'uun|televis'oonin]], paikkundligõn [[Uma Leht|aolehtin]].
* alalõ hoita ja edendäq võro-seto etnokultuuri (kuuntüün keeletiidläisi ja etnograafõga, soomõ-ugri hõimoliikmisõ edendämine).
* luvvaq [[võro kiräkiil]].

== Tegemiseq == 

1989. aastagast pääle kõrraldõdas egä suvi aoluulidsõ Võromaa esiq paigon [[Kaika suvõülikuul]], kon kolmõ päävä kestel kullõldas loengit võro keelen, kaias [[võro tiatri|umakeelist tiatrit]] ja kontserte, kaias toimumispaigan ümbre ja opatas latsilõ võro kiilt.

Samast 1989. aastagast andas egä aastak vällä [[Võro-Seto tähtraamat]]ut  - umakeelist [[kallendri]]t, kon kõrvuisi om nätäq  kallendri nii vahtsõ ([[Gregoriusõ kallendri|Gregoriusõ]]) ku vana (Juliusõ) kallendri perrä üten [[võro rahvakallendri|võro]] ja [[seto rahvakallendri|seto rahvakallendri]] tähtpäiviga. Tähtraamatun trükitäs ärq ka [[võro kirändüs|ilo- ja tarbõkirändüstekste]].

1995. aastagal asotõdiq [[Võro Instituut]], midä või lukõq võro liikmisõ ja seldsi tegemiisi tulõmusõs.

2004. aastagast pääle om Võro Selts võrokeelidse aolehe [[Uma Leht]] välläandja. Leht esiq ilmus joba 2000. aastagast.

2008. aastaga [[31. lehekuu päiv|31. lehekuu pääväl]] oll'  [[Võro]] liinan ja Kubija laululaval edimäne võrokeeline laulu- ja rahvapido [[Uma Pido]], mink kõrraldust vidi Võro Selts iinotsan Ojari Triinuga. II Uma Pido oll' 2010. aastaga [[29. lehekuu päiv|29. lehekuu pääväl]] [[Põlva]]n Indsikurmun. Suuri umakeelitsit pitõ tahetas edespitegi kõrraldaq üle katõ aastaga.

Egä aastak andas vällä ka muid umakeelitsit raamatit ja kõrraldõdas tõisi umakeelist kultuuri tugõvit sündmüisi ni tetäs projekte põhikirän säetüisi tsihte perrä.

== Edemeheq ja -naasõq == 

*[[Pulga Jaan]] (1993-1996)
*[[Saarõ Evar]] (1997-1998)
*[[Avarmaa Tea]] (1998-2000) 
*[[Rahmani Jan]] (2001-2006)
*[[Ojari Triinu]] (2007-2013)
*Rahmani Jan (2013-)

== Välläannõt preemiäq == 

VKKF om vällä andnu aastapreemijit:
* 1991 - Toomõ Johannes, [[Kõivo Madis]]
* 1992 - Piirisilla Külli ja [[Jüvä Sullõv]]
* 2000 - [[Kaalebi Ain]] (Oldekopi preemiä - kiiktuul)
* 2001 - [[Allasõ Tiia]]

== Saad tunnustusõq ==

* 1996 - Jakob von Uexkulli asotõt "Eesti taassünni auhind"
* 2008 - preemiä Eesti Hotelle ja Restoraanõ Liidolt "Aasta parim 2008 – võrukeelne laulupidu Uma Pido"
* 2008 - tunnustus Võro liinavalitsusõlt "Uus tulija 2008 – Uma Pido"

== Kaeq viil == 
*[[Võrokõsõq]]
*[[Võro kiil]]
*[[Kaika suvõülikuul]]
*[[Uma Pido]]
*[[Uma Leht]]

==Välislingiq==
*[http://www.voroselts.ee/ Seldsi kodoleht]
*[http://www.umapido.ee/ Uma Pido kodoleht]

[[Katõgooria:Võro kiil]]
[[Katõgooria:Võro kultuur]]
[[katõgooria:Eesti ütisüseq]]
