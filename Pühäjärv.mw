[[Fail:Otepää_Pühajärv.jpg|thumb|300px|Pühäjärve kõivõga kaldõpääline]]



----'''Pühäjärv''' (kaq Otõmpää Pühäjärv) om järv Valgamaal Otõmpää korgõmaal, [[Otõmpää|Otõmpääst]] 3 km lõunaõdagu puul. Pühäjärvest nakkas pääle [[Väikene Emäjõgi|Väikene Imäjõgi]].

== Kotus ja morfomeetriä ==
Pühäjärv om 293 ha suurudsõ viipiigligaq järv. Saarigaq kuun om pindala 298,3 ha. Järve pikkus om 3,5 km, lakjus 1,6 km. Pühäjärv om 115 m korgusõl merepinnast ja timä kõgõ suurõmb süvvüs om 8,5 m.

Pühäjärven om nelli saart: põh'aosan Sõsarsaarõq (tiidläseq pidäväq ütes saarõs), keskosan Kluustrisaar, lõunaosan Väiku-Lepäsaar ja Suur-Lepäsaar. Järve perveq ommaq pistülidseq ja inämbähe liivadsõq vai ruusadsõq.

== Läbivuul ==
Pühäjärv om tugõva läbivoolugaq, järve juusk Neitsijärve kraav, Sulauja, Nüpli uja ja Mülke uja, ka muid kraavõ. Järven om pall'o lättit.

Järve lõunaosan om Väikese Imäjõõ läteq, mink kaudu käü vällävuul.

== Kalaq ==
Pühäjärven om pall'o kalaliike. Kõgõ inämb om latikat, tuu perän tulõ linask, ruusärg, särg, haug, ahhun, sudak, kogõr, angõrjas ja kusk.

== Pühäjärve sõda ==

1841. aastaga süküskuul sündü Pühäjärve lähkün, Pühäjärve mõisan talopoigõ mäss baltis'aksa mõisnigu Wilhelm von Stryki vasta. Pühäjärve sõa perrä om nime saanuq Pühäjärve sõatammistik ja Pühäjärve sõatamm. Pühäjärve sõast kõnõlõs Gustav Ernesaksa edimäne oopõr ”Pühäjärv”.

== Pühäjärv eesti kirändüsen ==

Pühäjärv om aoluulidsõlt olnuq paik, kon eesti kiräniguq ja luulõtajaq ommaq puhanuq, elänüq ja tüütänüq. Friedebert Tuglas oll' edimäne kuulsa eesti kiränik, kiä elli Pühäjärve veeren. Ta puhas' Pühäjärve lõunaveeren Saarõ talon 1904. ja 1906. aastagal. Tuglas sai tuust aost huugu uma romaani ”Felix Ormusson” kirotamisõs. 

1905. aastaga suvõl elli Pühäjärve veeren Kolga puulsaarõl Eduard Vilde kuun uma vahtsõ naasõ Linda Jürmannigaq. Vilde kirot’ sääl uma romaani ”Prohvõt Maltsvet”. 

1917-1925 vaihõl suvidiq  Pühäjärve veeren Saarõ talon luulõrühmitüse ”Siuru” liikmõq, säälhulgan Marie Under, [[Adsoni Artur|Artur Adson]], Henrik Visnapuu ja August Gailit. Gailit kirot' tuul aol ka luulõluu ”Pühäjärv” (1921). 
 
1911. aastagast pääle puhas' piaaigo egä suvi Kolga puulsaarõl kiränik ja kunstnik Karl August Hindrey, kedä kutsuti ka ”Mister Pühäjärves”. Hindrey kirot' pall'o juttõ Pühäjärve kandist ja ka üte romaani ”Sündmüsildä suvi”, miä kõnõlõs suvõst Pühäjärve veeren. 

== Dalai Laama Pühäjärve veeren ==
1991. aastaga rehekuu 3. pääväl käve Otõmpääl ja Pühäjärve veeren budausolinõ juht Dalai-laama Tenzin Gyatso. Dalai-laama õnnist’ Pühajäjärve põh'aotsan Pühäjärve, Otõmpääd ja Eestit. Täämbädsel pääväl om tuun kotussõn Dalai-laamalõ pühändet mälehtüssammas. 

== Pühäjärv vahtsõl aol  ==
Pühäjärv om populaarnõ suvitamisõ ja ka ümbreaastadsõ hingämise  kotus inemiisile Eestist ja tõisilt mailt. Pühäjärve veeren om suvõl pall'o kontsõrtõ ja pitõ.   

Pühäjärve põhaveeren om Pühäjärve Spa & Puhkekeskus, kon saa aastak läbi üüd ollaq, ujjoq, sannan kävvüq, süvväq ja pall'o muud tetäq. 

Pühäjärve põh'aveeren GMP Club Hoteli majan om Pühäjärve restoraan, mink pääkokk om Uustalu Koit. 

[[Katõgooria:Järveq]]
[[Katõgooria:Otõmpää kihlkund]]
[[Katõgooria:Eesti järveq]]
