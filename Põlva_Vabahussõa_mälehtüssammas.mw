[[Pilt:Statue of Estonian War of Independence in Põlva.JPG|thumb|300px|Põlva Vabahussõa mälehtüssammas]]

'''Põlva Vabahussõa mälehtüssammas''' om mälehtüssammas, minka om pistü pandnu [[Põlva kihlkund|Põlva kihlkunna]] rahvas   [[Vabahussõda|Vabahussõan]] ja [[Edimäne ilmasõda|Edimädsen ilmasõan]] hukka saanuisilõ uma [[kihlkund|kihlkunna]] sõamehile. Sammas om [[Põlva]] keskliinan kerigu värehti kõrval. 

Põlva vabahussamba edeküle pääl om kolm plaati. Kõgõ ülemäne om kõgõ vähämb ja tuu pääl ommaq aastagaarvoq 1918 ja 1920. Tuust allpuul om suurõmb plaat, kon om pääl kiri "VABADUSE EEST LANGENUILE / PÕLWA KIHELKOND". Viil allpuul om kolmas plaat, kon pääl om kats sõamiist. Katõl puul samba külgi pääl ommaq plaadiq, kon ommaq üles loetuq Edimädsen ilmasõan ja Vabahussõan hukkasaanuq Põlva kihlkunnast perit sõamiheq. 

Edimädse Vabahussamba nukakivi panti [[3. rehekuu päiv|3. rehekuu pääväl]] [[1926]]. Sammast naati tegemä A. Elleri projekti perrä. Ehitämine anti [[Räpinä]] kivitüüstürile "P. Kirotosk ja Pojad", pronksplaadiq valõti [[Tarton]] "Teguri" vabrikun.

Vabahussammas tetti vallalõ [[29. hainakuu päiv|29. hainakuu pääväl]] [[1928]]. Samba tegemine läts' masma 3939 kruuni ja 20 senti.  

1946. aastagal lahoti sammas ärq. Kõnõldas, et Põlvast samba lahkjit es löüdäq, tuuperäst tuudi [[Võro]]lt sõamiheq. Nuuq olõ-s kah kuigi truksaq. Samba kõrvalõ kaivõti mulk nink sammas kukati sinnäq sisse. Samba kotusõ pääle tetti tandsupõrmand ja ildampa bussijaam.

Ku vinne ao lõpon naksiq puhkma vahtsõq tuulõq, võtt' Karialtsi Muinsuskaitsõ Klubi ette samba kõrdategemise. Suurõmbaq tüüq tettiväq Põlva MEKi ja TREVi abiga. Kruutusõ ja Kärsä EÜE-rühmäq kah avitiq. Bareljeefiq tekk' Kulla Ilme.

Sammas tetti vahtsõst vallalõ [[29. hainakuu päiv|29 hainakuu pääväl]]  [[1989]]. S'ookõrd läts' sammas masma 13239 ruublit ja 17 kopkat.


==Vabahussamba vallalõtegemine 29. hainakuu pääväl 1928==
Pidolik päiv naas' pääle kellä 10 aigu hummogu vaimuligu tallitusõga kerigun, peräst midä tull' mälehtüssamba vallalõtegemine kell 12 nink paraat. Samba vallalõtegemisest võtiq ossa sõakooli miheq, kiä tulliq jalaga marsil üle [[Võro]] ja [[Vana-Koiola]] nink jovviq õdagus Põlvahe. Ilm ollõv olnuq väega illos. Mälehtüssamba komitee päämiis hr. Jänes pidi rahvalõ lühkese kõnnõ ja pallõl' vabariigi valitsusõ puult saadõt kolonel Trossi sammas vallalõ tetäq. [[Koiola vald|Koiola valla]] puult ütel' sõna [[Mamastõ]] miis [[Piho Jaan]]. Sõakuul oll' rivvi säätünü sambast hummogu puul. Samba pühits' edimält op. J. C. Schwartz nink sõs Kärsä Õigõusu priistre Anderson. Pärgi panniq: vabariigi valitsuseõ ja sõaministre nimel kolonel Tross, [[Võromaa|Võro maavalitsusõ]] puult hr. Mägi, [[Kaitsõliit]], [[Väimälä põllutüükuul]] ja tõsõq. Peräst tuud tull' sõakooli, paigapäälitse kaitsõliido ja pritsimiihi paraat. Kellä 3 aigu oll' leeritarõn kutsut küläliisile pidosüük, kon peeti rida kõnnit. Õdagu kell 9 alost' [[Põlva seltsimaja]]n pido. Tõisi hulgan ast' üles [[Viini Ülikuul|Viini Ülikooli]] üliopilanõ [[Pikä Voldemar]]. Õhdagu sissetulõk läts' samba kulutuisi puudu jäänüq osa katmisõs.

==Vabahussamba vallalõtegemine 29. hainakuu pääväl 1989==
Päivä alost' kell 10 Põlva Kihlkunna Eesti Kodanikõ Komitee, kiä kõgõ päävä joosul pand' kirja Eesti Vabariigi kodanikkõ. Tuul pääväl panti kirja 1200 kodanikku. 

Inne vallalõtegemistseremooniat oll' pidolik jumalateenistüs. Kerik oll' rahvast täüs. 

[[Eesti lipp|Rahvuslipuq]] iin tulliq Vabahussamba jalamilõ [[Vabahussõda|Vabadussõa]] veteräniq [[Paatsi Daniel]], [[Kiristaja August]], [[Olessoni August]], [[Plaksi Saamuel]] nink neli Võro praavuskkunna opõtajat. Edimält kõnõl' Karilatsi Muinsuskaitsõ Klubi päämiis [[Reimeri Andres]]. Sõs  vabastasiq vabahussõan käünüq mälehtüsmärgi kattõst. Vaimulikuq - abipraavusk [[Põdra Andres]] [[Räpinä]]st, [[Peikeri Raimund]] [[Kanepi]]st, [[Jürjo Villu]] [[Urvastõ]]st ja [[Lillemäe Georg]] Põlvast - veiq läbi pühitsemisteenistüse. Kõnõliq [[Amori Malle]] maavalitsusõ nimel, [[Võromaa]] Muinsuskaitsõ klubi päämiis [[Raudvasara Valdur]], [[Eesti Rahvusliku Sõltumatusõ Partei]] Põlva osakunna liigõ Tensi Tiit, Rahvarindõ volikogo liigõq [[Urgandi Virve]] jt. Sambaehitäjile jagiq kingitüisi Taivaskua kolhoosi päämiis Tobrelutsu Jaan, E. Vilde nim. kolhoosi päämiis Grigorovitsi Arvo, Põlva kolhoosi asõesimiis Marani Alar ja Põlva TREVi juhataja Uibo Elmo.

Muuusigat teiq mõtsamiihi kuur “Forestalia” nink kolhoosi “Koit” ja Põlva alõvi puhkpilliorkestriq.

Peräst oll' pidolik õdagusüük Põlva restoraanin.

==Pildiq==
<gallery>
Image:Põlva Vabahussammas edekülg.jpg|Plaat samba edeküle pääl. 
Image:Põlva Vabahussammas kihlkund.jpg|Kiri samba edeküle pääl. 
Image:Statue of Estonian War of Independence in Põlva names WW1.JPG|Edimädsen ilmasõan hukkasaanuq.
Image:Statue of Estonian War of Independence in Põlva names.JPG|Vabahussõan hukkasaanuq.
</gallery>

==Kaeq viil==
*[[Eesti Vabahussõan hukkasaanuisi mälehtüssammas]]
*[[Eesti Vabahussõa mälehtüsmärgiq]]

==Välislink==
*Põlva Vabahussambast [http://www.eelk.ee/~kpolva/sammas.html Põlva lutõri kogodusõ kodolehe pääl].

[[Katõgooria:Põlva kihlkund]]
[[Katõgooria:Eesti Vabahussõa mälehtüsmärgiq]]

[[et:Põlva Vabadussõja mälestussammas]]
