[[Pilt:Illustration Iris pseudacorus0.jpg|pisi|Kõllatsidõ häiermidega häitsvä kalmus]]'''Häitsvä kalmus''' vai '''tatõrsälg''' vai '''võhomõõk''' vai '''iiris''' (''Iris'' L.) om [[Kasvoq|kasvõ]] perekund [[Võhomõõgalidsõq|võhomõõgaliidsi]] sugukunnast.

Ei toheq segi aiaq peris [[Kalmus|kalmussõgaq]] (''Acorus calamus'').

Häitsväq kalmussõq ommaq katõjaolidsõq, sinitside ja kõllatsidõ häelmidegaq, kasusõq aian ja jõõ veeren.

== Eesti liigiq ja naidõ nimeq ==
Eestin kasus seost perekunnast kats liiki: 

* ''Iris pseudacorus'' – [[kõllanõ kalmus]]
* ''Iris sibirica'' – [[tsiberi kalmus]]

Kalmussidõ nimmiga om [[Võro kiil|võro]] ja [[Seto kiil|seto keelen]] väega segäne lugu. [[Eesti kiräkiil|Eesti kiräkeelen]] kutstas sinitside häiermidega kalmust ''siberi võhumõõk'' ja kõllatsidõ häiermidega ''kollane võhumõõk''. ''Võhumõõga'' sõna esiq om rahva pruugist hoobis ärq kaonuq. Tuu asõmõl om naatuq taad '''(häitsväs) kalmussõs''' kutsma. Tuud ei toheq segi aiaq [[Kalmus|hariligu kalmussõga]] (''Acorus calamus''), miä häitses väega armõtuhe – õnnõ üts tsillokõnõ tõlvik tulõ külge. Sõna ''kalmus'' om tulnuq võro kiilde üle [[S'aksa kiil|s'aksa keele]], a s'aksa kiilde om taa umakõrda lainat [[Ladina kiil|ladina keelest]] – ''calamus''. 

Viil om häitsvä kalmussõ kotsilõ üteld ''tatõrsälg'', arvadaq [[Tatarlasõq|tatarlaisi]] mõõga perrä. Aq ''tatõrsälä'' sõnna om hariligu kalmussõ kotsilõ niisamatõ pruugit. Vai ollaq omgi ''tatarsälg'' edimält olnuq s'eto sõna hariligu kalmussõ kotsilõ ja sis om tuu sõna ''võhumõõgalõ'' edesi lännüq. 

Kõgõ vahtsõmban võro keelen üteldäs eesti keele muudu ka ''iiris''.

Kasvoq esiq ommaq Eestin küländ vahtsõq tulijaq, arvadaq ommaq mungaq naaq siiäqmailõ toonuq ja tää om siin esiq edesi lännüq viiviiri piten kasoma. Keskol olliq kalmussõq väega kuulsa rohitsuskasvoq.

Eesti kõgõ tuntumb häitsvä kalmussõ sort om helle tsirelililla Punkar Villu, miä om saanuq nime punkari [[Tammõ Villu]] perrä. Sordi luujaq ommaq Lepigu Heino ni Lepigu Laine.
[[Katõgooria:Võhomõõgalidsõq]]
