'''Lindorrav''' ehk '''nahkorrav''' (''Pteromys volans'' L.) om väiku imetäjä mõtselläi, kiä kuulus jüräjide seltsi ja oravlaisi sugukunda.<ref>J. Remm, O. Kalda, H. Valdmann, E. Moks ''Eesti imetajad''. </ref> Eestin om lindorrav uma eloala õdagupiiri pääl, tedä tulõ tan ette [[Viromaa]] mõtson. Lindorrav om üüsidse eloviiega ja täl om vaia ellojäämises vanno mõtso.<ref name="neljas">Timm, U., Tegevuskava lendorava (pteromys volans) kaitse korraldamiseks. </ref> Tä om Eestin I katõgooria kaitsõalonõ liik.<ref name="kuues">[https://www.riigiteataja.ee/akt/13133801 Lendorava püsielupaikade kaitse alla võtmine ja kaitse-eeskiri]</ref>

== Elomaa ==
Lindoravit eläs Põh'a-[[Õuraasia]] segä- ja lehtmõtsavüün Õdagu-Soomõst ja Baltimaist Tsiberi ja [[Vaiknõ suurmeri|Vaiksõ ilmamereni]].<ref name="teine">Amori ''et al''. (2008). </ref><ref name="kaheksas">Absalon, M., Lendorava (Pteromys volans) ruumikasutus ja populatsiooni sidusus Virumaa metsamassiivis. </ref>

Eestin eläs lendoravit [http://entsyklopeedia.ee/artikkel/virumaa3 Viromaa] keskjao [http://entsyklopeedia.ee/artikkel/raba3 soiõ] ümbre mõtson, kotussidõ ka [http://entsyklopeedia.ee/artikkel/p%C3%A4rnumaa2 Lõunõ-Pärnomaal] ja [http://entsyklopeedia.ee/artikkel/harjumaa1 Harjomaal]. <ref name="neljas">Timm, U., Tegevuskava lendorava (pteromys volans) kaitse korraldamiseks. </ref>

== Ku pall'o lindoravit om ==
Terve elomaa piiren om lindoravit veidüq ni harvakult ni 20. aastagasaa seen ommaq nääq viil harvõmabas jäänüq.<ref name="kaheksas">Absalon, M., Lendorava (Pteromys volans) ruumikasutus ja populatsiooni sidusus Virumaa metsamassiivis. </ref><ref name="teine">Amori ''et al''. (2008). </ref> Hummogu puul om lindoravit inämb ku õdagu puul. Õdagupoolitsist elomaist on lindoravit kõgõ inämb [[Soomõ|Soomõn]], a sääl kah õnnõ laiguldõ.<ref name="neljas">Timm, U., Tegevuskava lendorava (pteromys volans) kaitse korraldamiseks. </ref> [[Õuruupa|Õuruupan]] jääs lindoravit kõrrast veidembäs, selle et mõtso ülearvo suurõ majandamisõ peräst häöseq ärq vanaq oosõliidsi puiõga haavistuq, miä ommaq lindoravidõ tähtsäq elokotusõq.<ref name="esimene">MacDonald, D. W., Barett, P., Euroopa imetajad. </ref>

Lindorrav om kujo poolõst orava muudu, a vähämb. Täl ommaq mustaq suurõq silmäq ja lindamisõs tarvilidsõq ohkuq nahaq ede- ja tagakäppi vaihõl.<ref name="üheksas">Aul, J., Ling, H., Paaver, K., Eesti NSV imetajad. </ref> Karv om täl tihhe ja siidine, suvõl kõllakas kooniq mustjashall ni talvõl hõpõhall. Kõtt ja käppi siseküleq ommaq valgõq, aloskarv om tummõhall.<ref name="kaheksas">Absalon, M., Lendorava (Pteromys volans) ruumikasutus ja populatsiooni sidusus Virumaa metsamassiivis. </ref><ref name="üheksas">Aul, J., Ling, H., Paaver, K., Eesti NSV imetajad. </ref>

== Eloigä ==
Arvatas, et lindoravidõ eloigä jääs inämbüisi 5–6 aastaga vaihõlõ, a nä võivaq elläq ka 6–8 aastakka.<ref name="neljas">Timm, U., Tegevuskava lendorava (pteromys volans) kaitse korraldamiseks. </ref>

== Elopaik ja eloviis ==
Lindorava pesäpaigas ommaq puuoosõq, tuuperäst om tähtsä, et timä elokotussõn olõsi oosõliidsi 70–120-aastatsit haavapuid.<ref name="kaheksas">Absalon, M., Lendorava (Pteromys volans) ruumikasutus ja populatsiooni sidusus Virumaa metsamassiivis. </ref> Nä pruukvaq päämidselt luudusliidsi ja hähni tettüid ni maaha jätetüid uusi. Mõnikõrd pruukvaq lindoravaq elämises ka tsirgupessi vai ehitäseq esiq ossõst pesä.<ref name="neljas">Timm, U., Tegevuskava lendorava (pteromys volans) kaitse korraldamiseks. </ref><ref name="viies">Kirk, A., ''Eesti imetajad''. </ref> Lindoravaq eläseq vanon ja mõtsamajandusõ poolõst ülesaisnui, kon om uusiga haavo vai kõivõ.

Pesä tege lindorrav kõgõ nii korgõhe puu otsa ku vähägi saa ja mitte madalampa, ku 3 miitret. 

Lindoravaq ommaq üüsidse eloviiega ni tulõ-õi päivä pesäst vällä. Suurõmba jao umast elost nä makasõq uman pesän. Lindoravaq saavaq üte puu päält tõõsõ pääle hüpädäq nigu oravaq, päält tuu ka linnadaq esiki 30–40 miitre kavvustõ. Näide lindaminõ om ilma helüldä ja maandumisõs ajavaq nä käpäq lakja, nii et linnunahaq lääväq lakja nigu langõvari ja pidäväq huugu.<ref name="esimene">MacDonald, D. W., Barett, P., Euroopa imetajad. </ref><ref name="viies">Kirk, A., ''Eesti imetajad''. </ref><ref name="neljas">Timm, U., Tegevuskava lendorava (pteromys volans) kaitse korraldamiseks. </ref>

Lindoravaq püsüseq väega üten ja saman elopaigan. Pall'o edesi nä säält ei liiguq. Päämäne hädä om näile lakõq alaq – noorõndiguq ja lakõs raoduq langiq, kost näil om rassõ ja eloohtlik üle saiaq, selle et nä ommaq maa pääl liikun väega aigladsõq ja kohmaguq.<ref name="neljas">Timm, U., Tegevuskava lendorava (pteromys volans) kaitse korraldamiseks. </ref><ref name="kümnes">Timm, U., Tegevuskava lendorava (Pteromys volans) kaitse korraldamiseks. </ref> 
Talvõund lindoravaq maka-ai, a külmä ilmaga võivaq maadaq mitu päivä järest.<ref name="esimene">MacDonald, D. W., Barett, P., Euroopa imetajad. </ref>

== Kodopiirkund ==
[[Pilt:Pteromysvolans.jpg|pisi|Lindorrav]]
Lindoravaq pruukvaq mitund pessä kõrraga, midä nä sagõhõhe vaihtasõq. Tuud arvadaq vaindlaisi, a ka prasiitõ peräst.

Keskmädses kodopiirkunnas loetas imätsil 5,7 hektääri, minkast egäpäivi pruugitas õnnõ pesäpuu ümbre kooniq 50 miitrit. Esätside kodopiirkund om kooniq 40 hektääri.<ref name="neljas">Timm, U., Tegevuskava lendorava (pteromys volans) kaitse korraldamiseks. </ref><ref name="kaheksas">Absalon, M., Lendorava (Pteromys volans) ruumikasutus ja populatsiooni sidusus Virumaa metsamassiivis. </ref>

== Süümine ==
Lindoravaq sööväq põhilidsõlt kasvosüüki - pungõ ja urbõ (lepä, kõo, paiu ja haava), a ka samblikkõ, pähkmit ja marjo ni pedäjäkasvõ. Mõnikõrd või lindorrav süvväq ka tsirgupoigõ ja munnõ ni mutikit, a nä sööväq ka näütüses siini ja ubinit.

== Olokõrd Eestin ==
Lindorrav om Eestin väega harv liik, kedä jääs kõrrast veidembäs. Tedä om viimädse viie aastaga seen lövvet viil õnnõ Viromaalt. Ku 1990ndil elli lindoravit 3180 kruutkilomiitre pääl, sis 2015. aastagas om mõtso, kon eläs lindoravit, alalõ jäänüq õnnõ 550 km², minkast om lindoravilõ kõlbuliidsi pesitelemispaiko õnnõ 1-2 km². Ku asi sammamuudu edesi lätt, sis ommaq lindoravidõ uurja Remmi Jaanusõ arvamisõ perrä lindoravaq Eestin 2020. aastagas vällä koolnuq.<ref>[http://novaator.err.ee/v/uudis/58015103-34e6-42e9-bc69-6c68010e57cd Aastaks 2020 võivad lendoravad olla Eestis välja surnud, põhjuseks metsamajandamine]</ref>

== Lätteq ==
{{viited|2|allikad=<ref name="esimene">MacDonald, D. W., Barett, P., Euroopa imetajad. Eesti Entsüklopeediakirjastus. 2002, lk 229–230</ref> <ref name="teine"> {{IUCN2006|assessors=Amori ''et al''.|year=2008|id=18702|title=Pteromys volans|downloaded=26. september 2013}}</ref> <ref name="kolmas">[http://bio.edu.ee/loomad/Imetajad/imetajalist2.htm Eesti imetajate süstemaatiline nimestik]</ref> <ref name="neljas">Timm, U., Tegevuskava lendorava (pteromys volans) kaitse korraldamiseks. Eesti Ulukid, No. 11, 2008, lk. 3–12, 19, 22–23</ref> <ref name="viies">Kirk, A., ''Eesti imetajad''. Tartu: Tartu Ülikooli trükikoda. 1990, lk. 18–19, 63</ref> <ref name="kuues">[https://www.riigiteataja.ee/akt/13133801 Lendorava püsielupaikade kaitse alla võtmine ja kaitse-eeskiri]</ref> <ref name="kaheksas">Absalon, M., Lendorava (Pteromys volans) ruumikasutus ja populatsiooni sidusus Virumaa metsamassiivis. Tartu Ülikool, 2013, lk. 7–9</ref> <ref name="üheksas">Aul, J., Ling, H., Paaver, K., Eesti NSV imetajad. Tallinn, 1957, lk. 157–158</ref> <ref name="kümnes">Timm, U., Tegevuskava lendorava (Pteromys volans) kaitse korraldamiseks. – Eesti Ulukid, No. 11, 2008</ref> <ref name="üheteistkümnes">Hagström, T., Hagström, E., Põhjamaade imetajad. Varrak. Tallinn, 2011, lk. 109</ref> <ref name="kaheteistkümnes">[http://www.zbi.ee/punane/liigid/selgroogsed.html Eesti Punane Raamat, selgroogsed]</ref> <ref name="kolmeteistkümnes">[http://www.elfond.ee/et/lendoravale Eestimaa Looduse Fond]</ref> <ref name="neljateistkümnes">[http://www.post.ee/postmargid?id=1595&product_id=737&c_tpl=1019 Eesti Post, postmargid]</ref>}}
* [http://elurikkus.ut.ee/kirjeldus.php?lang=est&id=172120&rank=70&id_puu=172120&rank_puu=70 Eelurikkus]
* [http://genomics.senescence.info/species/entry.php?species=Pteromys_volans AnAge entry for Pteromys volans]

[[katõgooria:mõtseläjäq]]
