[[Pilt:Pillapalu_metsasiht.jpg|pisi|Eesti kuusõmõts]]
[[Pilt:Sunntiger.jpg|pisi|Puupiir mäkin]]
'''Mõts''' om [[ökosüstem]], miä sais kuun kasuvidõ [[Puu|puiõga]] [[maa]]st ja tuu elostigust ([[Kasvoq|kasvistust]], [[elläi|eläjist]], [[siin|seenist]]). Mõts om üteliisi puiõ elokund, miä om suurõmb ku 0,5 ha, kon puiõ korgus om üle 5 m ja puukruunõ alonõ pindala üle 10% kõgõst alast. Mõtsa mõistõ ala kuulu-ui puuviläaiaq ja liinapargiq.

Mõtsaga om katõt kõgõst [[Maisõmaa|maisõmaast]] 30%, a Maa aoluun om olnuq aigõ, ku mõtso all om olnuq puul kõgõst maisõmaast. Mõtsaq ommaq Maa elo jaos väega tähtsäq. Mõtson tegünes elos tarvilinõ orgaanilinõ ainõq ja muld ni mõtsaq hoitvaq taad mulda ärqhuhtmisõ iist; mõtsaq andvaq hapasnikku ja hoitvaq atmosfaari gaasilist kuunsaiso tasakaalun, mõtsaq mõotasõq vihma hulka ja vii juuskmist ni tossamist, ni tuuläbi ka kliimat. 

== Levik ==
[[Pilt:Distribution_Taiga.png|pisi|Taiga ehk boreaalsõ mõtsa levik]]
[[Pilt:Temperate_rainforest_map.svg|pisi|Niiskõ lähkütroopilidse mõtsa levik]]
[[Pilt:Rain_forest_location_map.png|pisi|Troopilidsõ vihmamõtsa levik]]
[[Pilt:Autumn_in_mixed_forest2.jpg|pisi|Sügüsene parravüü segämõts]]

Mõtsa või läüdäq egält puult, kon om küländ [[vihm]]a ja [[lämmi]]nd - vähämbält kats kuud aigo, ku lämmind  om päält 10 kraadi. Mäkin kasusõq mõtsaq kooniq puupiiri korgusõni, ehk küünüseq nii korgõhe mäkkihe, kon viil puuq lämmä ja niiskusõ poolõst kassuq saavaq.

=== Levik lakjuskraatõ perrä ===
* taiga ehk boreaalsõq mõtsaq 50–70 põh'alakjus
* parravüü mõtsaq 35–60 lakjus
* lähkütroopilidsõq mõtsaq 25–40 lakjus
* troopilidsõq mõtsaq 0–30 lakjus

==Eesti mõtsapuuq==
Miiq parravüü kõgõ hariligumbaq mõtsapuuq ommaq nõglapuist [[petäi]], [[kuus]] ja [[katai]] kirsalehitsist puist [[kõiv]], [[haav]] ja [[pai]] ni lajalehitsist puist [[tamm]], [[pähn]], [[saarnõ]], [[vaher]] ja [[jallai]]. Päält puiõ kasuq miiq mõtson viil egäsugutsit [[puhm]]õ ja [[hain]]o. Väega hariliguq ommaq näütüses mar'apuhmaq [[mustik]], [[palohk]] ja mar'ahainost [[maasik]].

== Tähtsüs inemisele ==
Päält tuu, et [[inemine]] saa mõtsast [[puu]]d palotamisõs, [[ehitüs|ehitämises]] ja [[tüüstüs]]e jaos, om mõtsal väega suur esteetiline väärtüs. Inemine saa mõtsan matkadaq, siini ja marjo kor'adaq, ja vapa aigo viitäq. Mõtsaq hoitvaq ja puhastasõq [[muld]a, [[vesi|vett]] ja [[õhk]]u, miä om ka inemise jaos hädätarvilik. Mõtsan saa inemine ollaq kavvõmbah [[liin]]ast ja muust kunstligust tetüskeskkunnast ni rahustaq ja tervendäq umma [[miil]]t ja tundaq umma loomulikku [[luudus]]list keskkunda, kost tä om peri. 

Mõtsa väega suurõst tähtsüsest eesti ja soomõ-ugei inemiisile om põh'aligult kõnõlnuq ja kirotanuq semiootik [[Mikita Valdur]].

==Mõtsa ragominõ==
Üle ilma, muuhulgan ka Eestin ja ümbretsõõri main, raotas mõtso väega pall'o, nii et mõtsa, ja esiqeränis vanna mõtsa, jääs maailman kõrrast veidembäs. Väega pall'oq inemiseq ommaq mõtsa ülearvo ragomisõ, esiqeränis lakõsragomisõ peräst väega murrõn ja tuust väega häiridüq. Eesti mõtsa kaitsõs tüütäseq mitmõq luuduskaitsõütisüseq. Vastakaalus mõtsa kõrrast suurõmbalõ ja jõhkrambalõ lakõsragomisõlõ, miä Eestin viimätsil aastakümnil tüüstüse ja äri huvvõ perrä ja riiklikkõ keskkunnaammõtidõ hääskitmisel sünnüs, om tegünüq kodaniguütisüs [[Eesti Metsa Abiks]].

== Lätteq ==

== Välislingiq ==
* [https://www.riigiteataja.ee/akt/129062014041?leiaKehtiv Mõtsasäädüs] elektroonilidsen Riigi Teatajan
* [http://www.hot.ee/seadustekogu/skxi-2-1.html Müõtsasäädüs] (SK XI 2, 1)
