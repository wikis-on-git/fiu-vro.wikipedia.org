Must pässik (ld.k. Inonotus obliquus), tunnõt ka ku tšaaga (vene k. чага), om taelikuliisi (Hymenochaetaceae) sugukunna siin. Tä om puiõ pussõnik ja ravisiin. Musta pässiku rahvakeelitseq nimmiq ommaq must kõbjas, must torik, kõo- vai kasekäbakas ja kõokäsn (ärkuq ajaguq segi üte tõsõ puuseene liigigaq, minka liiginimi om ka kõo- vai kasekäsn (Piptoporus betulinus)).

Levik ja üllenpidäjä-liigiq

Must pässik om levinüq Põh´apuulkerä põh´apoolidsõl kotussil: Vinnemaal, Soomõn, Põh´a-Ameerigan, Hummogu-Õuruupan ja Jaapanin 45°N ja 50°N laiuskraadi vaihõl.

Must pässik nugis päämidselt kõivu (Betula spp.), aq kasus ka lepäl (Alnus spp.), pöögil (Fagus spp.), tammõl (Quercus spp.) ja paplil (Populus spp.). Siin eläs tõisil liikel ku kõiv sagõhõhe käkit tüvevähä kujol.

Must pässik om harv siin ni tedä või löüdäq egä 15000-20000 puu takast. Eestin om tä aga mõtsan, parken ja puisniiten sakõ.

Kujo ni elotsõõr

Musta pässiku tunnus om hüdsimust junt kõo tüvel. Junt ei olõ seene viljäkihä, aq seeneniite mass vai sklerootium, miä om must suurõ meläniini sisähüse peräst. Seene viljäkihä om hoobis koorõ all, ohkõnõ ni tihtsält puu ligi.

Musta pässiku eossõq levineseq õhun ni sadasõq vikasaanuq puu koorõlõ. Niidiq lääväq haavo kaudu puu sisse, saavaq söögis puu mahla ni tegeväq valgõmädänikku. Haigus edenes üllenpidäjä-puun aigopiten – 10-80+ aastakka. Kooniq puu om viil elläv, kasutas siin õnnõ viläldäq seeneniite (musta väläpoolist junti). Sugulidsõlt siginemä ni eossit tegemä nakkas siin alles peräst puu surma.

Musta pässiku jundiq või kasuda 0,5-1,5m suures,10-15 cm jämmes ni ollaq kooniq 5 kg rassõq. Must pässik kasus peräst lõikust tüvele tagasi.

Pruukminõ

Rahvapärimüsen om must pässik tiiät ku vähärohi ni 1955. aastagal nimmas Medical Academy of Science in Moscow musta pässiku vähävastadsõs aines. Parhilladsõlt kättesaiaq pässikul põh´anduvaq rohoq ommaq hariligult nõrgaq ni aotlidsõ toimõgaq.

Musta pässikut om proomit ka kuntslidsõlt tsukrusöödäl kasutada, aq tulõmis om vähänänüq ja muutunuq toimõainidõ tuutminõ.

Musta pässiku jundist om hariligult tett kas vii- vai viinaleotust. Seo jaos poodas junt pulbris ni valatas pulbrilõ vai suurõmbidõlõ tükkele kuum (kooniq 50-kraadinõ) vesi pääleq. Ku pulbrilõ viin pääleq valadaq, saa kätte ka nuuq ainõq, miä veen lakja ei lää – betuliinhappa, betuliini ja fütosterooliq. Viinaleotust tetäs hariligult peräst kuuma vii tüütlüst, selle et kuuma om vaja kitiini lahkmisõs. Lisas vee- ja viinaleotuse tegemisele ka hapatatas, no tuu om kõgõ kallimb, aigovõttev ni kimmüseldäq tullõmigaq (hapatamisõn pruugitas pall´o eri tüüpi pisiläsi ni siini).
