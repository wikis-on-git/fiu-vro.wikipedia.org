'''Katripäiv''' om 25. märdikuu, eesti rahvakallendri tähtpäiv, miä om saanuq nime Aleksandria pühäku Katariina mälehtüspäävä perrä.

===Perimüs===
Euruupa rahvidõ siän sai pühä Katariina tunnõtus kar`akasomisõ kaitsmispühäkuna ja sünnütäjide naistõ avitajana. 

10. sajandil jäi pühä Katariina mälehtüspäiv pidämä 25. märdikuulõ. 12. sajandis oll´ legend Katariina kotsilõ tõlgitu tollõaoliidsi tähtsämbidõ kiili sisse ja timä kõrd-kõrrast suurõmba populaarsusõ avvus pühitsedi ka kerikiid ja naiskloostriid.

===Eesti===

Eestihe jõudsõ katripäiv üten ristiusuga 12. sajandil, ku kotusõpäälitsest süküstöie pühäst sai pühä Katariina mälehtüspäiv vai katripäiv. Katripäivä peeti naistõpühäss, tuuperäst et tollõs aos lõpõtiva naasõq nuuq välämidseq tüüq , miä olliq köüdetü kar´akasomisega.

Katripäävä tähtsämbäs osas om katrisandin käümine, miä perines aost, ku müüdä maad kävevä ringi annõtuisi kogova kloostridõ kejusmungaq, kiä tarvitiväq ummi laulõ seen ladinakiilset sõnna sanctus („pühä“) ja kiä suuvsõva perrerahvalõ hääd vilä-, kar`a- ja perreõnnõ. Tuuperäst arvataski, et eestiperäne „katrisant“ tulõnõs pühä Katariina (Katri) sandõst.

Eestläisil käveq katrisandõs tütriguq, kel olliq puhta valgõq rõivaq sällän, miä hindäst mõistagi tähend piimä (legendi perrä juuskõ pühäku hukkamisõ aigu timä kihäst vere asõmõl piim) ja Katariina mõttidõ neüdüslikku puhtust. Piimä köüdeti ka karàkasomisõ ja sünnütäjide naistõga.

===Kombõstik===

Eestläisi jaoss om katripäiv olnuq täüs mitmit kombit, näütüses pöeti tuul pääväl lambit ni oodõti kar´aõnnõ (vanasõnagi ütles: Mart üle maa, Katri üle kar´a).

Häste tunnõtu katrirituaal nägi vällä sääne: inne katripäivä vai katripuulpäävä minti maskeeritült laulu ja pillimänguga külä pääle käümä. Ussõ takan küsüti tervitüslaulu perrä tarrõ tulõku lupa. Ku luba käen, usutlõdi perrerahvast, anti mõistatuisi arvada, pritsiti vett ja visäti villä. Ku anniq käen, laulti tennüslaulu ja ärqminnen jumalagajätmise laulu.

===Enndeq===

* Ilmaenndeq
** Ku katripäävä om sula, sõs tähendäs, et andressepäävä (30. märdikuu) om külm.
** Ku katripäävä tuulõq ja tormiq, sõs jõuluss tuu ilosa ilma.
** Ku katripäävä külmetäss vai om lumi maan, hangõq aia veeren, sõs vahtsõaasta om uuta hääd viläsaaki.
** Ku katripäävä ja jõulu vaihõl om pall´o härmätüst, sõs vahtsõaasta om rüälõikamisõ aigu ilosaq ilmaq.
** Katripäävä pidävät talvõtaat viskama jahhe kivi merre ja lämmä kivi allikahe.
** Katripäävä lätt süküss talvõss üle.
** Katri vesistäss ja sulatas tuu, miä Andress (Andressepäiv, 30. märdikuu) külmäss tege.
** Sääne, niguq om ilm katripäävä, om tä tõtõstõ ka küündlepäävä (2. radokuu).

* Muuq enndeq ja kombõq
** Katripäävä es tohiq kedrata, ummõlda, kutta, lambit pükäq, mõtsaeläjit laskõq.
** Ku katripäävä tulõ võõras meesterahvas majja, sõs lambaq toovaq oinit, ku naistõrahvas, sõs utti.
** Katripäävä es tohiq kanasuppi kiitäq, sõs kanaq sööväq kapstaq ärq.

===Muijal Eestin===
* Väikü-Maarjan viidi tangupudõr kausiga lauta ja panti kausi ala kat`s langakerrä: üt`s must, tõnõ valgõ.
* Mõnõl puul seiväq pernaanõ ja tütrik lambidõ sigivüse õnnõs lambalaudan keedetüisi munnõ.

===Muijal maailman===
Pühä Katariina oll` katoliiklusõn  üts` nelätõistkümnest  hädän avitajast, minkperäst ülistiväq tedä nii preestriq ku poeediq.

Prantsusmaal nõsõsi pühä Katariina pühäklikkus 15. sajandil esieränis avvu sisse, tuuperäst, et tä ilmut hinnäst, üten Neitsi Maarjaga, Jeanne d`Arcile. 17. sajandini peeti Katariina mälehtüspäivä pühänä, miä tähistedi uhkõmbalt ku apostlidõ tähtpäivi. Keskaost pääle olliq tütriguq pühä Katariina kaitsõ all. Egä aastaga 25. märdikuul tulliq 25-aastadsõq vallalidsõq tütriguq Katariina kujo mano, et tälle päähä panda müts, miä avitasiq miist leüdäq.

Tuust kombõst tull` kõnnõkiilde ütlemine „Katariinalõ mütsü päähä pandma“ (''coiffer sainte Catherine''), tähendüsega „vallalinõ ollaq ka viil 25-aastadsõlt“. Naisi, kiä keskaol säänestmuudu pühhist ossa saivaq, kutsuti Prantsusmaal Catherinette-ides. Peränpoolõ mütsü päähä pandmisõ kommõq kattõ, a viil täämpädsel päävälgi kandvaq üle 25-aastadsõq naasõq, kiä lääväq katriballilõ, esimuudu hindätettüt mütsü, miä näütäs näide vallalidsust ja köüdüst pühä Katariina mütsü päähäpandmisõga.

===Kaeq kah===
* [[Eesti rahvakallendri]]
* [[Katariina]]
* [[Märdipäiv]]
* [[Pühä Katariina]]

===Vällänlingiq===
* Katripääväst  Eesti rahvakallendri tähtpäivi andmõbaasin Berta
* Eesti Rahva Muuseum
