'''Kolga Raimond''' (Raimond Kolk) (sündü 8. radokuu pääväl 1924 [[Hargla kihlkund|Hargla kihlkunnan]] [[Saru külä|Sarun]], kuuli 3. märdikuu pääväl 1992 [[Stokholm]]in, om matõt Lidingö kalmuaida) oll' luulõtaja ja proosakiränik. Tä om kirotanu hulka [[Võro kiil|võrokeelitsit]] luulõtuisi, muuhulgan võrokeelidse luulõtuisikogo "Ütsik täht". Mõnõq timä romaaniq ommaq kah võroainõlidsõq.

==Elolugu==

Kolga Raimond oll' ummi vanõmbidõ edimäne lats'. Tä sündü [[Saru vald|Saru vallamajan]], imä-esä olliq koolioppajaq. Koolin käve Sarun, [[Valga]]n ja [[Tarto]]n. 1944. a. vahtsõaastakuun pagõsi S'aksa väkke võtmisõ iist [[Soomõ|Suumõ]] nink oll' säälsen eesti jalaväerügemendin välläoppõl ja vahiteenistüsen. Süküskuun läts Soomõst edesi [[Roodsi|Ruutsi]], kon tüüt' mitmõn paigan juhutöie pääl. Göteborgin sai tutvas Rääbise Elleniga, kelle tä 1947. a. hindäle naasõs võtt'. Korgharidusõ ja tiidüskraadi sai tä Stokholmin 1958-1963. Pääle tuud oll' tä Roodsi riigi amõtnik.

==Pereh==

*Naanõ: Kolga (Rääbise) Ellen 
*Latsõq:
**Ellen
**Jaan

==Haridus==

*Saru algkuul
*1937-1942 Valga reaalkuul ja Valga ütisgümnaasium
*1942-1943 [[Tarto Oppajidõ Seminär]]
*1958-1963 [[Stokholmi ülikuul|Stokholmi ülikooli]] humanitaartiidüskund ([[riigitiidüs]], [[majandus]], [[statistiga]])
*1963 sai filosoofiakandidaadi kraadi.

==Tüükotussõq==

*1943 Kuldri algkooli oppaja
*1944 oll' Soomõn eesti jalaväerügemendin välläoppõl ja vahiteenistüsen.
*1944. a. lõpon oll' [[Roodsi]]n mõtsatüül.
*1945 tüüt' Ulricehamnin sukavabrikun, ildampa [[Göteborg]]in ketrüsvabrikun, sõs [[Stokholm]]in haiglan ja raadiovabrikun.
*1948-1958 Stokholmin pudsunudsujavabrikun treiäl.
*1962 sai tüükotussõ Roodsi Põllumajandusministeeriumin.
*1972-1989 oll' [[Uppsala]]n Roodsi Söögiasjo Valitsusõ majandusdirektri.

==Ütiskundlinõ tegevüs==

*Eesti Kiränike Liido, Roodsi Kiränike Liido, Roodsi ja Eesti PEN-klubi liigõq.
*Roodsin sai Kolga Raimondist eesti seltskunna radikaalsõ suuna iistvõitlõja nink konservatiivele vastakaalus luud poliitigaaokirä "Radikaaldemokraat" üts asotaja ja kultuuriaokirä "Sõna" toimõndaja 1948-1950. Ku "Sõna" peräst 13. nummõrd 1950 saisma jäi, läts' Raimond aokirja "Tulimuld" ja naas' kirotama aolehele "Teataja".
*1956-1992 toimõnd' poliitigaaokirja "Side".  

==Looming==

Raimond naas' luulõtama kooliaol. Timä luulõtuisi avaldõdi 1938 Tarton "Õpilaslehen" ja 1942 "[[Postimees|Postimehen]]". "Postimehe" lühijuttõ võistlusõl 1943 sai timä lugu "Vanan kõrtsin" (orig. "Vanas kõrtsis") I avvohinna. Raimondi luulõt ilmu Soomõn aokirän "Kodutee" ja almanahhin "Eesti Looming" nink Roodsin kogoteossõn "Homse nimel" (1945). 1945 läts' tä kirändüsrühmitüste "[[Tuulisui]]". 

Kolga Raimondi edimäne luulõtuisikogo "Ütsik täht" (Stokholm 1946) om võrokeeline. Timä järgmidsengi kogon "Kõiv akna all" (Lund 1952) ommaq võrokeelidseq luulõtusõq inämbüsen. Illatsõmbaq kogoq "Müüd sõrmus" (orig. "Müüdud sõrmus", Lund 1957) ja "Kiri" (Lund 1977) ommaq põhilidsõlt eestikeelidseq.

Raimondi edimäne romaan "[[Külä palas katõst otsast]]" (Lund 1955) om eesti üliopilasõst Roodsin. Timä kõgõ parõmb proosateos romaan "[[Sulaiä]]" (Lund 1958) näütäs noorõ naasõ ello Eestin katõ ilmasõa vaihhõl. Stokholmi triloogias nimetet romaaniq "Et mitte kunagi võita", "Mõnõq pääväq süküskuun" ja "Truudus elo vasta" näütäseq pagulaisi saatuisi. Triloogia "Vallavanõmba perändüstomp", "Elo edenes", "Aoq muutusõq" kujotas vapsõ liikmist ja Isamaaliidu tekkümist Eesti Vabariigin. Triloogia perämädsen osan om juttu 1940.-1941. a. dramaatilidsist sündmüisist Lõuna-Eestin.

Kolga Raimond om kirotanuq novellikogoq "Väikenemiis, mille sa ikõt?" (Lund 1960) ja "Uskmada Toomas" (Lund 1981). Perämädsen ilmunun lühiproosakogon "Lestäkalla otsman ja tõisi juttõ" (Lund 1987) om juttõ ja märgotuisi noorõpõlvõ [[Võromaa]]lt ja kirotamisaigsõst Stokholmist.

Mälehtüisiraamat "Tuulisui ja tõsõq" (Stokholm 1980) tutvustas Stokholmi eestläisi kirändüsello 1945-1950. Viil om tä kirotanuq latsiraamadu "Vähikuning" (Lund 1957) nink [[Leedu]] aoluust inspireeridü näütemängo "Juozas Raamadukandja". Tä om välämaisõ eesti kirändüse kotsilõ avaldanu hulgahna artiklit ja arvostuisi "Teatajan", "Tulimullan" ja muial nink kirotanuq lühimonograafia "August Mälk" (Lund 1964). Om vestelidse romaani "Martin Musta saladus" (Stokholm 1954) üts autor. Katõpääle [[Mägi Arvo]]ga om täl ilmunu ülekaehus "Katõ perämädse aastagakümne pagulaskirändüs" (1989).

==Tunnustusõq==

*1980 Eesti Kultuuri Koondisõ (Stokholm) avvohind
*1992 Kangro Bernardi nimeline preemiä.

==Mälehtüse hoitminõ==

*2003 panti timä latsõpõlvõkodo saina pääle mälehtüstahvli.


[[Category:Võromaa inemiseq]]

[[et:Raimond Kolk]]
