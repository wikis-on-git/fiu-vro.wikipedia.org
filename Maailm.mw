'''Maailm''' om kõik tuu kokko, miä olõman om. Kitsambalt mõtõldas ''maailma'' all kõkkõ tuud, miä [[Maa (hod'otäht)|Maa]] pääl olõman om.

==Luudus==
[[Pilt:Haanja Upland.jpg|200px|thumb|Võromaa luudus Haanin]]
Ku mi hindä ümbre kae, näemiq, et [[taivas|taivan]] paistus [[päiv]] vai [[kuu]], vai ommaq sääl [[pilv]]eq. Maan kasussõq hainaq, [[puhm]]oq ja [[puu]]q. Maa ja taiva vaihõl liigus [[tuul]], satas [[vihm]] ja [[lumi]]. Kon om pall'o puid, tuu om [[mõts]], kon kasusõq hainaq, om hainamaa, niit vai nurm, kon maa om likõ, om [[suu (likõ kotus)|suu]]. Mõni kotus om korgõmb, tuu om kink vai [[mägi]], mõni om jälq madalamb ja tuu kutsutas [[org|oros]]. Orgõ sisen võivaq ollaq [[järv]]eq vai juuskõ [[jõgi|jõõq]]. Jõõq kandvaq uma vii tõistõ jõkkõ vai järve, ja lõpus joud tuu vesi [[meri|merde]], miä om üts väega suur vii kogo, kon tõist viirt näeki-iq.

[[Pilt:Ours brun parcanimalierpyrenees 1.jpg|200px|thumb|left|Kahr]]
Kõgõ tuu keskel juuskvaq ringi [[elläi|eläjäq]], lindasõq [[tsirk|tsirguq]] ja [[mutuk|mutugaq]], ujosõq [[kala]]q. Ka [[inemine]] om hindäle löüdnüq elokotussõq. Ku tuu om väikene, om tuu [[külä]], ku joba inämb inemiisi kõrvuisi majjon eläs, sõs om tuu alõvik vai [[allõv]]. [[Liin]]an eläs niipall'o inemiisi, et nuuq kõik ütsütte tunnõ-iq. 

Miiq maal om tõnõkõrd peris külm ja satas lummõ. Tuu aig om [[talv]]. Ku lumi ärq sulas ja hainaq-puuq haljas lääväq, om [[kevväi]]. [[Suvi|Suvõ]] lämmäga kasussõq näide viläq täüs. [[Süküs|Sügüse]] lätt jälq külmembäs, puiõ leheq satassõq maaha ja hainaq kuiossõq ärq. Sõs tulõ jälq talv ja kõik nakkas otsast pääle. Sääne om elo miiq maal.

Muiõl maiõl või elo ollaq hoobis tõistsugumanõ. Mõtsan võivaq kassuq tõistsugutsõq puuq ja juuskõ ringi tõõsõq eläjäq, jõõq võivaq ollaq suurõmbaq ja kipõmbaq, mäeq kivitseq ja korgõmbaq näist ommaq miiq [[Munamägi|Munamäest]] iks kümnit kõrdo korgõmbaq. Ilman om kotussit, kon nii kavvõhe ku silm näge kasus õnnõ hain vai lajutas [[liiv]]. [[Põh'anaba|Põh'a-]] ja [[lõunõnaba]]l om õnnõ [[iä]] ja lumi, lämmäl maal jälq sata-iq ilmangi lummõ.

[[Pilt:The Earth seen from Apollo 17.jpg|150px|thumb|Maakerä]]
Miiq elä üte suurõ kerä pääl, midä [[Maa (hod'otäht)|maakeräs]] kutsutas. Suurõmbat jako tuust keräst katt [[vesi]]. Tuu vii sisen om kuus suurt [[maisõmaa]] tükkü: [[Afriga]], [[Antarktiga]], [[Austraalia]], [[Õuraasia]], nink [[Lõunõ-Ameeriga|Lõunõ-]] ja [[Põh'a-Ameeriga]]. Miiq elä Õuraasia maisõmaa pääl [[Õuruupa]] maailmajaon. Maisõmaiõ vaihõl ommaq [[Suurmeri|suurõqmereq]]: [[Atlandi suurmeri]], [[India suurmeri]], [[Lõunõ-Iämeri]], [[Põh'a-Iämeri]] ja [[Vaiknõ suurmeri]].

Maakerä saisa-iq paigal, a püürdles tele ümbre, miä lätt läbi põh'a- ja lõunõnaba. Maa ümbre tiirotas Kuu ja ütenkuun tiirotasõq nääq Päävä ümbre. [[Ilmaruum]]in liigus ringi viil tõisigi [[hod'otäht]]i ja [[taivatäht|peristähti]].

==Inemine==
===Inemise iho===
Inemine om üts ummamuudu elläi. Tä kõnd' katõ [[jalg|jala]] pääl, tege ummi [[käsi|kässiga]] tüüd, timä [[inemise pää|pää]] sisen  liigussõq mõttõq ja tõisi inemiisiga saa tä kõnõldaq. 

Inemise iho suurõmbaq jaoq ommaq pää, kihä, käeq ja jalaq. Pää sisen om [[ai]], pää külen nägemise, kuulmisõ, haisutundmisõ ja maitsmisõ riistaq. Kihä sisen saisvaq [[süä]], [[täü]] ehk kops ja muu sisekund.

Et inemisel hing sisen püsünüq, piät tä süümä ja juuma, niguq tõsõkiq eläjäq. Niisamatõ piät tä hõngu tõmbama.

Söögi saamisõs haritas põldu, kasutõdas puu- ja köögiviljo, peetäs eläjit ja püvvetäs kalla. Innembide oll' väega tähtsä viil jahipidämine ja mõtsast marjo-siini korjaminõ. Põllu pääl kasutõdas miiq maal hariligult [[rügä|rüki]] (noist saa [[leib]]ä), [[kesev|kesvi]], [[kaar]]o, [[nisu|nissu]] ja [[kardohk]]it. Mõnõl tõõsõl rahval om päämäne süük jälq [[riis]] vai [[mais]]. [[Lehm]] and meile [[piim]]ä, [[kana]] luu [[muna|munnõ]] ja [[tsiga|tsiast]] saa [[liha|lihha]].

Ku inemine sünnüs, mõista-iq tä kävvü ei kõnõldaq ja süü õnnõ imä piimä. Mõnõaastagadsõlt opp' tä käümä ja kõnõlõma. Umbõs 20-aastagadsõlt and inemine täüsmehe vai naasõ mõõdo vällä. Ärq vanas jäien jääs timä nägemine ja kuuldminõ kehvembäs ja liikminõ lätt vaivalidsõmbas. Hariligult 70-80-aastagadsõlt koolõs inemine ärq.

===Inemise vaim===
====Kultuur====
Inemine saa mõtõldaq mõttit ja tõisi inemiisiga saa tä kõnõldaq. Tuu jaos tarvitas tä [[kiil (keeletiidüs)|kiilt]]. Kiili om ilman pall'o ja üts inemine või ka mitond kiilt kõnõldaq. Inemise elo käü määntsidegi kumbidõ perrä. Pall'oq inemiseq pidäväq midägi ka pühäs vai [[usk]]vaq minkagi sisse. 

====Kunst====
[[File:Mona Lisa, by Leonardo da Vinci, from C2RMF retouched.jpg|100px|thumb|"Mona Lisa", üts kuulsampi maalõ]]
Et elo lõbusamb olõssi, ommaq inemiseq loonuq pall'o [[laul]]õ, [[tands]]õ, [[pillilugu|pillilukõ]], nääq joonistasõq pilte, tegeväq [[tiatri]]t ja [[filmõ]].

====Tiidüs====
Üts jago inemiisi taht väega teedäq saiaq, kuis as'aq maailman tegeligult ommaq. Nääq uurvaq ja puurvaq, ja ku midägi säänest vällä märkväq, midä kiäki tõnõ inne olõ-iq tiidnüq, a midä sõski tõsõq tuu ala as'atundjaq õigõs pidäväq, sõs tuu om [[tiidüs]]. 

Tiidüisi om mitmõsugumaidsi. Luudus- ja täppistiidüseq ([[füüsiga]], [[matõmaatiga]], [[keemiä]], [[elotiidüs]], [[maatiidüs]] jne.) uurvaq luudusõ kõgõ ületsempi säädüisi. Humanitaartiidüseq ([[keeletiidüs]], [[aolugu]], [[filosoofia]] jt.) uurvaq inemise vaimumaailmaga köüdet asjo. Ütiskunnatiidüseq ([[sotsioloogia]], [[õigustiidüs]], [[majandustiidüs]] jt.) uurvaq tuud, kuis as'aq ütiskunnan käüväq. [[Arstitiidüs]] uur, kuis inemiisi terves tetäq ja näide tervüst hoitaq.

====Meelelahotus====
[[Pilt:Football iu 1996.jpg|180px|thumb|left|Jalgpall pakk väega pall'odõlõ inemiisile lõpo]]
Nii väiksile ku suurilõ inemiisile miildüs [[mäng]]i. Sakõstõ tahtvaq nääq proovilõ pandaq, kiä om tugõvamb, kipõmb vai osavamb. Tuu jaos ommaq vällä märgitüq mitmõq mõõdovõtmisõ moodoq ja peetäs võigõluisi, nt. [[sport|spordivõigõluisi]].

===Inemine ja tõõsõq inemiseq===
Hariligult elä-iq inemine ütsindäq. Tälle kõgõ ligemb om uma pereq. Uman elopaigan putus tä kokko viil tõisiga ja ku täl om noidõga pall'o ütist, ku tä kõnõlõs samma kiilt ja tege asjo sääntside kumbidõ perrä nigu tõsõqki, om tä osa mõnõst hõimost vai [[rahvas]]t. Ao kestel ommaq rahvaq hindä vaihõl maaq ärq jaganuq. Tuu jaos om pall'o [[sõda|sõto]] maaha peet ja mõnda peetäs viil täämbäpäivigi. Umal maal ommaq elo kõrraldamisõs luuduq [[riik|riigiq]], kon elo käü kimmä kõrra perrä. Hariligult massvaq kirjä pant [[säädüs]]eq, ku inemiseq tüllü püürdväq, peetäs [[kohus|kohut]] ja mõistõtas õigust, latsilõ andas tiidmiisi [[kuul|koolõn]], tervüst praavitõdas [[haigõmaja|haigõmajjon]], kõrda pidäväq kõrravalvjaq ([[politsei|politseiniguq]]) ja pätiq pandas [[vangimaja|vangi]].

==As'aq==
Et umma ello parõmbas, kergembäs ja põnõvambas tetäq, om inemine vällä märknüq ja valmis tennüq mitmõsugumaidsi asjo. Ihol avitasõq lämmi püssüq [[rõivas|rõivaq]], jalgo kaitsvaq [[kängits]]äq ja pääd [[küpär|kübäräq]]. Noid kannõtas mitte õnnõ lämmä, a ka tuuperäst, et ilosamb ja [[muud|muudsamb]] vällä nätäq.

Ega päiv tarvitamiq [[annom|anomit]] – [[kauss]]õ, [[taldrek]]ka, [[kruus]]õ, [[pada|pato]], [[pang]]õ jt. - nink söömiq [[kahvli]], [[väits|väidse]]  ja [[luits]]aga. Tarõn istumiq [[tuul|tooli]] pääl, söömiq [[laud|lavva]] takan, makamiq [[säng]]ün ja rõivit hoiamiq [[kapp|kapin]]. 

[[Pilt:Mäni.jpg|200px|thumb|left|Talohuunõq Võromaal]]
Väega tarvilidsõq ommaq egasugutsõq huunõq: [[elomaja]]q, [[laut|laudaq]], vabrikuhuunõq, poodiq jne. Huunin elämiq esiq, elässeq eläjäq, hoiamiq asjo, teemiq tüüd, käümiq tõisi inemiisiga kokko saaman ja kunsti kaeman. Ütest paigast tõistõ liigutas hariligult teid pite. 

Ku vanast oll' vaja ütest paigast tõistõ minnäq, sõs minti jalaga vai [[hopõn|hobõsõga]]. S'oo ilma aigo om võimaluisi inämb: või sõita [[jalgratas|jalgrattaga]], [[auto]]ga, [[buss]]iga, [[rong]]iga, [[laiv]]aga vai [[linnuk]]iga. Ilmaruumi käüdäs uurman [[ilmaruumilaiv]]aga.  

[[Pilt:HMB Steinaxtmanufaktur Vinelz Jungsteinzeit 2700 BC.jpg|200px|thumb|Kivikirvõq - üteq vanõmbaq tüüriistaq]]
Tüü tegemises tarvitamiq mitmõsugutsit tüüriisto: [[väits|väist]], [[nõgõl|nõkla]], [[kääriq|kääre]], [[kirvõs]]t, [[lapjo]]t, [[vassar|vasarat]], [[vikaht]]it, [[vigõl|vikla]], [[rihä|rihhä]] jne. Ao joosul märgitäs kõik aig mano iks keerolidsõmbit [[tekniga|massinit]], miä meid avitasõq: [[ummõlusmassin]], [[akutrell]], [[moroniitjä]], [[puutri]] ja tõõsõq. Vabrikutüü man ommaq joba hoobis keerolidsõq massinaq. Tuu jaos, et nätäq vai kuuldaq, miä muial sünnüs vai midä tõõsõq üteldäq tahtvaq, ommaq vällä märgitüq [[telehvon]], [[raadio]], [[televis'uun]] ja [[internet]].

[[Katõgooria:Maailm]]
