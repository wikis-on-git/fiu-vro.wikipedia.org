'''Siidmine''' sünnüs [[inemine|inemisel]] s'odaviisi.

Tsälguteten saa süük [[sülg|sülega]] niisutetüs; sülg tulõ [[sülenääreq|sülenäärmist]]. Niipia kui sülg söögiga segi saa, nakkas jo söögi peenendämine ja isotaminõ ehk, tõsõ sõnaga üteldä, siidmine. Ärqtsälgutõt süük saa pääle tuu keelega tallitamisõ ja juhatamisõ läbi üle [[hõngutoro]] ehk lõõri otsa taga poolõ kurku ja säält söögitorro tougatus ja söögitoro läbi alla niiltüs. Et midägi söögist tuu man hõngutorro ei lää ehk, nii kui rahvakeeli üteldäs, kurku ei kargaq, ja kuulmist ja ärqläpähtämise hätä ei sünnütäq, om hõngutoro otsa ehk lõõripää pääl kaas, miä kinniq vaos, kui nilbõ süük üle libises söögitorro. Söögitorost, miä hõngutoro takan om, lätt süük kõttu ehk [[mago|makko]].  

Maol om kats lävve: edelävi ja tagalävi. Edelävest tulõ süük sisse, tagalävest lätt tä [[soolik]]ide sisse. Maon saa süük üte hapnõ leeme ehk limoga, miä maolimos nimitetäs, seätüs ja tuuläbi vedeläs pudros lahotõtus. Maolimo himmitses väikeisist näärmist vällä, miä mao sisemätse poolõ pääl ommaq. Jo maon saa üts jago vedeläst söögipudrost riistakõisi läbi, miä mao saina ehk sisemätse poolõ pääl lövvüsseq, ülesimetüs ja [[veri|vere]] sisse tallitõtus iholõ toidus. Suurõmb jago söögiputro, nimelt kõik, miä viil tävveste ärq ei olõq pehmendetü ja lahotõtu, joud aigupite, kui tä uma ao maon om olnuq ja valmistõtu, mao tagalävest soolikide sisse. 

[[Pilt:Stomach colon rectum diagram.svg|200px|thumb|Inemise mago ja soolikoq]]

Tan saa söögipudõr jälq ja nimelt kolmõsugutsõ limoga ehk leemega seätüs. Edimält himmitseväq, nii kui mago, ka soolikoq uma sisemätse poolõ pääl ütte vedelüst vällä, miä soolikidõ limos kutsutas. Tõisõlt juusk sapp, miä [[mass]]a sisen ärqpruugituist vere jagodõst valmistõtas, sapi tillist, ja kolmandalt kõtusülg kõtusülenäärmist söögipudroga soolikidõ sisen kokko. Kõtusülenäärmeq saisvaq [[põrn]]a ligi. Kõik nuuq vedelüseq, miä söögipudroga kokko juuskvaq ja seätüs saavaq, tegeväq, et toidus kõlvulidsõq söögijaoq kõlvatumist tävveste lahotõtus saavaq. Kõlvulinõ toit ja kõlvatu ommaq tan erätetü. Kõlvulidsõl toidul, miä ka toidulimos nimitetäs, om valgõ [[piim]]ä sarnalinõ nägo. Soolikidõ sisen saa toidulimo ja kõlvatu jago soolikidõ liikmisõ läbi ingerdämise viisi edesi ajetus, väikeseq torokõsõq soolikidõ sisemätse poolõ pääl imeväq kõlvulidsõ toidu tuu tii pääl hindä sisse ja mitmõsugutsõq näärmeq saatvaq tedä jälq edesi [[suun]]i sisse, kon toitva limo [[veri|veres]] muudõtas. Mis kõlvatu om ja tuus jäi, saa tutvat tiid kõrd-kõrrast ihost vällä tougatus. 


[[Katõgooria:Inemine]]

[[en:digestion]]
