'''Arvoteooria''' om [[matõmaatiga]] haro, miä uur [[arv]]õ (innekõkkõ [[terveharv|tervidearvõ]]) umahuisi. Matõmaatikit, kiä tegeleseq arvoteooriaga, kutsutas '''arvoteoreetikis'''. Tuu perrä, määntsit meetodit tarvitõdas vai määntsile küsümüisile vastussit otsitas, või arvoteooria jakaq mitmõs haros. 

== Aolugu ==
=== Varajanõ arvoteooria ===
==== Kõgõ vanõmb arvoteooria ====
[[Pilt:Plimpton 322.jpg|200px|thumb|Plimpton 322 savitahvli]]
Kõgõ vanõmb tekst, midä või pitäq arvoteoreetilidsõs, om üts tabõli tükükene: tuu om [[Mesopotaamia]]-aignõ (umbõs aastagast 1800 i.m.a.) savitahvli, midä kutsutas Plimpton 322-s ja miä sisaldas [[Pythagorasõ kolmik]]it, tuu tähendäs arvokolmikit <math>\scriptstyle (a,b,c)</math>, mink kõrral <math>\scriptstyle a^2+b^2=c^2</math>. Noid kolmikit om tahvli pääl pall'o pall'o ja arvoq ommaq pall'o suurõq tuu jaos, et näid "tuurõ jouga" löüdäq. Nii et arvatas, et tabõli konstruiirmises om tarvitõt määnestki teoreetilist tulõmust. Olõ-iq teedäq, miä oll' tuu tabõli otstarvõq. Võimalik, et tuud tarvitõdiq koolin oppamisõ jaos.

Kuigi Babüloonia arvoteooria kotsilõ olõ-iq rohkõmb teedäq, ku s'ooo savitahvlikõnõ, om sõski teedäq, et Babüloonia [[algõbra]] (keskkooli-algõbra tähendüsen) oll' väega häste arõnõnuq. Neoplatooniliidsin lättin om kirän, et [[Pythagoras]] oppõ matõmaatikat babüloonlaisi käest. Arvatas, et <math>\scriptstyle \sqrt{2}</math> irratsionaalsusõ löüdseväq pütagoorlasõq. Arvatas, et [[Hippaso]]s, kiä pütagoorlaisi hulgast vällä visati vai esiq läts', võisõ ollaq tuu tõõstaja. Tuu tõõstusõga tekkü matõmaatika alostõn edimäne kriis. Tuust aost pääle või kõnõldaq tiidlikust vaihõtegemisest arvõ ([[terveharv|tervide arvõ]] ja [[jagoarv]]õ) nink pikkuisi (vastasõq [[reaalarv]]õlõ) vaihõl. Viil kõnõldiq pütagoorlikun tradits'oonin pall'o [[hulknukkarv]]õst (nt. kolmnukkarvoq, kruutarvoq, viisnukkarvoq jne.).

Ei [[Vana-Egüptüs]]e egaq [[Vana-India]] tekstest olõq teedäq puhtalt arvoteoreetilist matõrjaali, kuigi mõlõmbin om algõbrat. [[Hiina jäägiteorem]] om kirän ku märk (ülesannõq) hiina matõmaatiku [[Sun Tzu]] teossõn Suan Ching, miä om perit kas 3., 4. vai 5. aastagasaast. 

==== Vana-Kreeka arvoteooria ====
[[Vana-Kreeka]] 4.-5. aastagasaa (i.m.a.) matõmaatikast tiiämiq päämädselt teno toonatsilõ mitte-matõmaatikilõ ja illatsõmbilõ matõmaatikilõ. Arvoteooria puhul tähendäs tuu päämädselt [[Platon]]it ja [[Eukleides]]t, vastavalt. Platon oll' väega huvitõt matõmaatikast ja tä tekk' selget vaiht arvoteoorial ja rehkendämisel. Üten Platoni dialoogõst (nimelt dialoogin [[Theaetetos]]õga) om kirän, et [[Theodoros]] ollõv tõõstanuq, et <math>\scriptstyle \sqrt{3}, \sqrt{5}, \dots, \sqrt{17}</math> ommaq irratsionaalsõq. Theaetetus, niguq Platongi, oll' Theodorusõ opilanõ. Tä uurõ mitmõsugutsit ütismõõdolda olõki tüüpe ja nii või tedä pitäq ütes [[arvosüstem]]ide uurjas. [[Pappos]]õ perrä põhinõs Eukleidese "Elemente" X raamat suurõn jaon Theaetetosõ tüül.

Eukleides pühend' uma "[[Elemendiq|Elemente]]" raamaduq VII-IX [[algarv]]õlõ ja [[jagonõminõ|jagonõmisõlõ]] - nuuq teemaq ommaq arvoteooria üteq alostalaq. Muuhulgan and' tä [[algoritm]]i katõ arvo [[kõgõ suurõmb ütine jagaja|kõgõ suurõmba ütidse jagaja]] löüdmises (nn. [[Eukleidese algoritm]]i) ja edimädse teedäqolõva tõõstusõ tollõ, et algarvõ om lõpmalda pall'o.

==== Diophantos ====
[[Pilt:Diophantus-cover.jpg|200px|thumb|[[Diophantos]]õ "Aritmeetika" 1621. a. vällä annõt ladinakeelitse tõlkõ tiitlileht]]
[[Diophantos]]õst om väega veidüq teedäq. Tä elli ja tüüt' [[Aleksandria]]n. Arvatas, et tä elli 3. aastagasaal m.a.p., umbõs 500 aastakka pääle Eukleidest. Timä teossõ "Aritmeetika" 13 raamatust om alalõ 6 tükkü [[kreeka kiil|kreeka keelen]] ja viil 4 tükkü [[araabia kiil|araabiakeelitsen]] tõlkõn. "Aritmeerikan" ommaq lahenduisiga märgoq, kon om vaja löüdäq polünomiaalsidõ võrrandidõ süstemi ratsionaalsõq lahendiq. Nuuq võrrandiq ommaq hariligult kujol <math>\scriptstyle f(x,y)=z^2</math> vai <math>\scriptstyle f(x,y,z)=w^2</math>. Polünomiaalsit võrrandit, minkalõ otsitas lahendit tervide arvõ vai ratsionaalarvõ hulgast, om naat kutsma [[diofantilinõ võrrand|diofantiliidsis võrrandis]]. Lahendaminõ tähend' Diophantosõlõ tüüpilidselt protseduuri andmist, minka abiga saa löüdäq kõik ratsionaalsõq lahendiq, eski kui näid om lõpmalda pall'o.

Kuigi Diophantost huvitasõq päämädselt ratsionaalsõq lahendiq, tarvitas tä tulõmuisi, miä käüväq tervide arvõ kotsilõ. Muuhulgan paistus, et tä arvas, et ega terveharv om nelä kruudu summa, kuigi tä õkvalt niimuudu kongi ei ütleq.

==== India arvoteooria: Āryabhaṭa, Brahmagupta, Bhāskara ====
Kuigi Kreeka [[tähetiidüs]] - teno [[Aleksandri Suur]]õ vallutuisilõ - mõot' [[India]] matõmaatikat niipall'o, et luudi [[trigonomeetriä]], paistus et mud'o arõnõsi India matõmaatiga sõltumatult. Muuhulgan Eukleidese "Elemendiq" võisõvaq joudaq Indiahe viil 18. aastgasaal. 

[[Āryabhaṭa]] (476-550) näüdäs, et kongruentse süsteemi <math>\scriptstyle n\equiv a_1 \pmod{m_1}</math>, <math>\scriptstyle n\equiv a_2 \pmod{m_2}</math> saa ärq lahendada meetodiga, miä om Eukleidese algoritmi muudu. Võimalik, et Āryabhaṭa tulõmuisi tarvitõdiq tähetiidüsliidsi rehkendüisi man.

[[Brahmagupta]] (598–668) naas' süstemaatilidsõlt uurma tõsõ astmõ diofantiliidsi võrrandit, muuhulgan võrrandit, midä tundas [[Pelli võrrand]]i nime all ja midä [[Õuruupa]]n es uuritaq inne [[Fermat]]'d ja [[Euler]]it. Tuud tüüd jakassiq illatsõmbaq [[sanskriti kiil|sanskritikeelidseq]] autoriq. Ületse Pelli võrrandi lahendamisõ meetodi löüd' edimädsenä [[Jayadeva]], kink tüü om külh kaotsihe lännüq, a tuud tüüd om tsiteerit 11. aastgasaal. Kõgõ vanõmb alalõ hoitunu tekst lahendusmeetodiga om [[Bhāskara]] uma 12. aastagasaast. 

Kah'os Õuruupan es teedäq India matõmaatikast suurt midägi inne 18. aastagasaa lõppo. Brahmagupta ja Bhāskara tüüq pand' inglüse kiilde ümbre Colebrooke 1817. a.

==== Islami kuldao arvoteooria ====
[[Pilt:Hevelius Selenographia frontispiece.png|200px|thumb|left|[[Hevelius]]õ raamadu "Selenographia" (Gdansk, 1647) edekaas. Kura poolõ pääl sais [[Ibn al-Haytham]], hää poolõ pääl [[Galilei Galileo]]]]
9. aastagasaa alostusõn käsk' Bagdadi kaliif [[Al-Mamuun]] (al-Māʾmūn) tõlki pall'oq kreekakeelidseq matõmaatigateossõq ja vähämbält üte sanskritikeelidse teossõ (võimalik, et Brahmagupta uma) araabia kiilde. Tuuga pand' tä alossõ rikkalõ islamimaiõ matõmaatikatradits'oonilõ. Diophantosõ "Aritmeetika" pand' ümbre [[Qusta ibn Luqa]] (820-912). Üts osa [[al-Karajī]] (953 - u. 1029) teossõst "Al-Fakhri" põhinõs tollõl. Al-Karajīga samal aol elänü matõmaatikulõ [[Ibn al-Haytham]]ilõ võisõ teedäq ollaq teorem, midä ildampa om naat kutsma [[Wilsoni teorem]]is.

Ku vällä arvata [[Fibonacci]] (kiä elli ja oppõ ka Põh'a-[[Afrikan]] ja [[Konstatinoopol]]in) tulõmus kruutõ kotsilõ aritmeetilidsõn jadan, sõs keskaigsõn Õuruupan arvoteooriat es tetäq. As'aq naksiq muutuma illatsõl [[renessans]]iaol, teno tollõ, et naati jälq uurma [[Vana-Kreeka]] matõmaatikidõ töid. Tuud mõot' pall'o Diophantosõ "Aritmeetika" tõlkminõ ladina kiilde [[Bachet]] puult 1621. aastagal (edimädse tõlkmiskatsõ tekk' Xylander 1575. aastagal).

=== S'ooilma-aigsõ arvoteooria tekkümine ===
==== Fermat ====
[[Pilt:Pierre de Fermat.png|150px|thumb|[[Fermat' Pierre]]]]
[[Fermat' Pierre]] (1601-1665) es avaldaq ilmangi ummi töid trükün. Timä tulõmusõq arvoteooria alalt ommaq teedäq õnnõ kirävaihtusõst tõisi matõmaatikidõga ja märkmist, midä tä tekk' raamadulehekülgi servi pääle. Tä panõ-õs kirja pia üttegi arvoteoreetilist tõõstust. Tä tarvit' [[matõmaatilinõ indukts'uun|matõmaatilist indukts'uuni]] ja lõpmalda laskumisõ meetodit. 

Üteq edimädseq as'aq, miä Fermat'd huvitiq, olliq [[tävveline arv|tävvelidseq arvoq]] (noist oll' juttu joba Eukleidese "Elemente" IX raamatun) ja [[sõbralikuq arvoq]]. Tuu mant joud' tä tervide arvõ jagonõmisõ uurmisõ mano, ja tuust oll' juttu ka timä kirävaihtusõn tuu ao matõmaatikidõga alatõn 1636. aastagast. Tä uurõ hoolõga Bachet tõlgit Diophantosõ "Aritmeetikat". 1643. aastagas olliq tedä huvitama naanuq diofantilidsõq probleemiq ja kruutõ summaq (midä Diophantos oll' kah joba kaenuq).

Fermat' tähtsämbäq tulõmusõq arvoteoorian olliq sääntseq. 
* [[Fermat' väikene teorem]] (1640), miä ütles, et ku algarv ''p'' ei jagaq terveht arvo ''a'', sõs <math>\scriptstyle a^{p-1}
\equiv 1 \pmod p.</math> 
* Kui ''a'' ja ''b'' kõgõ suurõmb ütine jagaja om 1, sõs <math>\scriptstyle a^2 + b^2</math> ei jagonõq ütegi algarvoga, miä om kongruentne arvoga &minus;1 mooduli 4 perrä. Ega algarvo, miä om kongruentne arvoga &minus;1 mooduli 4 perrä saa kirjä pandaq kujol <math>\scriptstyle a^2 + b^2</math>. Naaq väiteq ommaq perit aastagast 1640; 1659. aastagal Fermat kirot' [[Huygens]]ile, et om perämädse tulõmusõ laskumismeetodiga ärq tõõstanuq. Fermat'l ja Frenicle'il om töid (mõnõq noist vigatsüq vai mittetävvelidseq) tõisi [[kruutvorm]]õ kotsilõ. 
* Fermat saat' 1657. a. inglüse matõmaatikilõ välläkutsõ: lahendadaq ärq võrrand <math>\scriptstyle x^2 - N y^2 = 1</math>. Mõnõ kuu joosul lahendiq probleemi ärq Wallis ja Brouncker. Fermat lugi näide lahendusõ õigõs, a märke ärq, et nääq ommaq andnuq algoritmi ilma tõõstusõlda (samma olliq tennüq tegelikult joba Jayadeva ja Bhaskara, kuigi Fermat näide töiest midägi es tiiäq). Fermat kuulut', et tõõstusõ saa andaq laskumismeetodiga.
* Fermat arõnd' vällä meetodiq, mink abil sai (täämpädse päävä terminiden) löüdäq punktõ kõvõridõ pääl, mink liik om 0 vai 1. 
* Fermat tõõst' uman kirävaihtusõn, et võrrandil <math>\scriptstyle x^{4} + y^{4} = z^{4}</math> olõ-iq mittetriviaalsit lahendit tervidearvõ hulgan. Tä kirot' ummilõ kiräsõprolõ ka tuud, et võrrandil <math>\scriptstyle x^3 + y^3 = z^3</math> olõ-iq mittetriviaalsit lahendit ja et tuud saa tõõstadaq laskumismeetodiga. Eedimäne teedäqollõv tõõstus tollõ om Euleri uma (aastagast 1753; tõõpoolõst laskumismeetodiga). Fermat' hüpoteesi ("[[Fermat' suur teorem|Fermat' suurt teoremmi]]"), et võrrandil <math>\scriptstyle x^n + y^n = z^n</math> olõ-iq ütegi tüküarvo <math>\scriptstyle n\geq 3</math> kõrral mittetriviaalsit lahendit tervidearvõ hulgan, proomõq mitmõ aastagasaa joosul tõõstadaq pall'oq matõmaatikuq. Tuu tüü käügin tõõstõdiq pall'o tõisi tulõmuisi ja luudi vahtsit meetodit.

==== Euler ====
[[Pilt:Leonhard Euler.jpg|150px|thumb|[[Euleri Leonhard]]]]
[[Euleri Leonhard]] (1707-1783) naas' arvoteooria vasta edimäst kõrda huvvi tundma aastagal 1729, ku timä sõbõr [[Goldbach]] soovit' täl kaiaq, midä Fermat tennüq om. Tuud om kutsut s'ooilma-aigsõ arvoteooria vahtsõstsündümises: Fermat'l lää-es lääq kuigi häste kõrda hindäaigsit matõmaatikit arvoteooria vasta huvvi tundma pandaq. Euler tekk' arvoteoorian muuhulgan sääntsit asjo.
* ''Fermat' väitide tõõstusõq.'' Muuhulgan [[Fermat' väikene teorem]], minka Euler tõõst' ületsembäl juhul (kon moodul om suvalinõ tüküarv); fakt, et <math>\scriptstyle p = x^2 + y^2</math> sõs ja õnnõ sõs, ku <math>\scriptstyle p\equiv 1\; mod\; 4</math>; edimädseq sammoq tollõn suunan, et näüdätä, et ega [[tüküarv]] om nelä kruudu summa (tävvelidse tõõstusõ and' edimädsenä [[Lagrange]] 1770. a., pia pääle tuud and' Euler esiq parõmba tõõstusõ); fakt, et võrrandil <math>\scriptstyle x^4 + y^4 = z^2</math> olõ-iq mittetriviaalsit lahendit tervidearvõ hulgan (tuust tulõ vällä Fermat' suur teoreem ''n=4'' kõrral, juhu ''n=3'' jaos and' Euler kah tõõstusõ).
* ''[[Pelli võrrand]]''. Tuu nime and' võrrandilõ edimädsenä Euler, kuigi Pell olõ-s edimäne, kiä tuud võrrandit uurõ. Euler näüdäs, kuis [[ahhiljago|ahhiljaoq]] ommaq köüdedüq Pelli võrrandiga. 
* ''Edimädseq sammuq [[analüütiline arvoteooria|analüütilidse arvoteooria]] suunan.'' Ummin töien nelä kruudu summadõ, [[tükeldüs (arvoteooria)|tüküarvõ tükeldüisi]], viisnukkarvõ ja algarvõ jaotusõ kotsilõ tarvit' tä sääntsit meetodit, midä või kaiaq ku matõmaatilidsõ analüüsi (muuhulgan rito) rakõndamist arvoteoorian. Kuna tä elli inne [[kompleksanalüüs]]i vällätüütämist, oll' timä tüü piirat [[astmõrida|astmõritoga]] formaalsõ manipuliirmisega. Timä töien oll' asjo, midä või kaiaq ku edimädsi sammõ [[Riemanni funkts'uun|Riemanni funkts'ooni]] suunan. 
* ''[[Kruutvormiq]].'' Fermat' iinkujo perrä uurõ Euler edesi, määntsit algarvõ saa andaq kujol <math>\scriptstyle x^2 + N y^2</math>. 
* ''Diofantilidsõq võrrandiq.'' Euler tüüt mõndsi diofantiliidsi võrrandidõ kallal, mink liik om 0 vai 1. Muuhulgan uurõ tä Diophantosõ tüüd ja püüd' tuud süstematisiiri. Tä pand' tähele, et om olõman köüdüs diofantiliidsi võrrandidõ ja [[elliptiline integraal|elliptiliidsi integraalõ]] vaihõl. Noidõ perämäidsi uurmist oll' alostanuq timä esiq.

==== Lagrange, Legendre ja Gauss ====
[[Pilt:Disqvisitiones-800.jpg|upright|150px|thumb|[[Gauss]]i raamadu "[[Disquisitiones Arithmeticae]]" edimäne trükk]]

[[Lagrange]] (1736–1813) oll' edimäne, kiä and' tävvelidseq tõõstusõq mõnõlõ Fermat ja Euleri tulõmusõlõ, näütüses nelä kruudu teoremile ja Pelli võrrandi lahendamisõ algoritmilõ. Tä uurõ ka kruutvormõ üldkujol (mitte õnnõ kujol <math>\scriptstyle m X^2 + n Y^2</math>): tõi sisse näide [[kruutvormõ ekvivalentsus|ekvivalentsusõ]] mõistõ, näüdäs, kuis näid kanoonilisõlõ kujolõ viiäq jne. 

[[Pilt:10 DM Serie4 Vorderseite.jpg|thumb|left|Gaussi Carl Friedrich]]

[[Legendre'i Adrien-Marie|Legendre]] (1752–1833) oll' edimäne, kiä sõnast' kruutvastavusõ säädüse. Tä sõnast' ka hüpoteesiq, midä tundas täämbädsel pääväl ku [[algarvoteorem]]mi ja Diriclet' teoremmi aritmeetiliidsi jadadõ kotsilõ. Tä and' võrrandi <math>\scriptstyle a x^2 + b y^2 + c z^2 = 0</math> tävvelidse lahendamisõ meetodi ja uurõ kruutvormõ. Vanan iän tõõst' tä edimädsenä ärq Fermat' suurõ teoremi <math>n=5</math> kõrral (viien lõpolõ [[Dirichlet]]' tüü tuu probleemi kallal).

Raamatun "[[Disquisitiones Arithmeticae]]" (1798), tõõst' [[Gauss]] (1777–1855) ärq [[kruutvastavussäädüs]]e ja arõnd' vällä kruutvormõ teooria (muuhulgan tõi tä sisse kruutvormõ komposits'ooni). Tä võtt' tarvitusõlõ sümboolika [[kongruents]]e jaos ja pühend' üte osa rehkendüsprobleemele, muuhulgan tüküarvõ algarvolidsusõ kontrollmisõlõ. Raamadu perämädsen osan om ärq näüdät köüdüs [[ütejuur]]i ja arvoteooria vaihõl.

=== S'ooilma-aignõ arvoteooria ===
19. aastagasaa alostusõst pääle ommaq aopikku juhtunuq sääntseq as'aq. 
* Om nõsõnu arvoteooria ku umaette matõmaatikaharo hindätiidmine.
* Ommaq arõnõnuq matõmaatikaharoq, miä ommaq ommaq hädätarvilidsõq s'ooilma-aigsõ arvoteooria jaos: [[kompleksanalüüs]], [[rühmäteooria]], [[Galois teooria]]. Tuuga om üten käünüq rangusõ suurõnõminõ [[matõmaatilinõ analüüs|analüüsin]] ja abstraktsusõ suurõnõminõ [[algõbra]]n.
* Arvoteooria om jagonõnuq mitmõs haros, muuhulgan ommaq vällä kujonõnuq analüütiline ja algõbralinõ arvoteooria.

== Haroq ==
=== Arvoteooria alostus ===

'''Arvoteooria alostusõn''' uuritas tervitarvõ ilma tõisi matõmaatiga harrõ teknikat tarvitamalda. Tahtõ kuulusõq näütüses tervidearvõ [[jagonõminõ]], [[Eukleidese algoritm]] [[kõgõ suurõmb ütine jagaja|kõgõ suurõmba ütidse jagaja]] löüdmises, [[algarvoq]], [[tävvelidseq arvoq]] ja [[kongruents|kongruendsiq]]. Sjoo haro tähtsämbide vällälöüdüisi hulgan ommaq [[Fermat' väikene teorem]], [[Euleri teorem]], [[Hiina jäägiteorem]], ja [[ruutvastavussäädüs]]. Viil uuritas arvoteooria alostusõn [[Möbiusõ säädäng]]u, [[Euleri fii-säädäng]]u, [[tervidearvõ rong]]õ, [[faktoriaal]]õ ja [[Fibonacci arv]]õ umahuisi.

Mitmõq arvoteooria küsümüseq või sõnastaq arvoteooria alostusõ terminiin, a näile vastamisõs või vaia minnäq tulõmuisi ja teknikat välästpuult arvoteooria alostust. Sääntseq ommaq näütüses: 

* [[Goldbachi umbarvaminõ]] tuu kotsilõ, et paarinarvoq ommaq katõ algarvo kogoq.
* [[Catalani umbarvaminõ]].
* [[Algarvokatsikidõ umbarvaminõ]] tuu kotsilõ, et algarvokatsikidõ paarõ om lõpmada pall'o.
* [[Collatzi umbarvaminõ]].
* [[Fermat' suur teorem]] võrrandi <math>x^n + y^n = z^n</math> lahendidõ kotsilõ.

=== Analüütiline arvoteooria ===

'''Analüütilidsen arvoteoorian''' tarvitõdas tervidearvõ uur'misõs [[matõmaatilinõ analüüs|matõmaatilidsõ]] ja [[kompleksmuutuja analüüs]]i massinavärki. Tuu näütüses ommaq [[algarvoteorem]] ja [[Rieanni hüpotees]]. Niisamatõ om analüütiliidsi meetodidõga pääle mint [[Waringi probleem]]ile, [[algarvokatsikidõ umbarvamisõlõ]] ja [[Goldbachi umbarvamisõlõ]]. Konstantõ <math>\pi</math> ja ''e'' transtsendentsusõ tõõstusõq käüväq kah analüütilidse arvoteooria ala. 

=== Algõbralinõ arvoteooria ===

'''Algõbralidsõn arvoteoorian''' üldistedäs arvo mõistõt [[algõbralinõ arv|algõbraliidsi arvõ]] pääle, miä ommaq [[murdarv]]oliidsi kõrdajidõga [[hulkliigõq|hulkliikmidõ]] [[juur]]õq. Sääntsin arvovallon ommaq eloniguq, miä ommaq tervidearvõ muudu ja midä kutsutas [[algõbralinõ terveharv|algõbraliidsis tervisarvõs]]. Umõhtõ ei pruugiq noidõ jaos tervidearvõ umahusõq (nt. ütene alglahotus) paika pitäq. Kuis tuust hädäst üle saiaq, uuritas sääntside teoorijidõ abil niguq [[Galois' teooria]], [[rühmi kohomoloogia]], [[klassikorpuisi teooria]], [[rühmi esitüisi teooria]] ja [[L-säädängide teooria]]. 

Mitmit arvoteooria küsümüisi om kõgõ parõmb uuriq nii, et kaiaq näid edimält [[moodul]]i ''p'' perrä ega algarvo ''p'' kõrral. Tuud kutsutas lokalisiirmises ja tuu veese [[p-aadilinõ arv|p-aadiliidsi arvõ]] konstruiir'miseniq. Säänest uur'misharro kutsutas [[lokaalanalüüs]]is ja tuu kasus vällä algõbralidsõst arvoteooriast. 

=== Geomeetriline arvoteooria ===

'''Geomeetriline arvoteooria''' (vai arvõ geomeetriä) uur' arvõ ja geomeetriä kokkoputmiskotussit. Tuu nakkas pääle [[Minkowski teorem]]igaq kumõra hulga võrõpunktõ kotsilõ.

=== Kombinatuurnõ arvoteooria ===

'''Kombinatuurnõ arvoteooria''' uur' arvoteooria küsümiisi, mink sõnastusõn vai lahendusõn tarvitõdas [[kombinatooriga]] ideid. Sjoo arvoteooria põh'andajas om [[Erdösi Paul]]. Tüüpilidseq teemäq ommaq [[kattõsüstem]]iq, egasugudsõq piiredüq [[kogohulgaq]] ja [[aritmeetiline jada|aritmeetilidseq jadaq]] tervidearvõ hulgan. 

=== Algoritmilinõ arvoteooria ===

'''Algoritmilidsõn arvoteoorian''' uuritas arvõgaq köüdetüid algoritmõ. Kipõq algoritmiq tuu kontrollmisõs, kas arv om algarv ja kõrdlahotamisõs ommaq tähtsäq krüptograafia jaos.

== Ütlemiisi ==

* ''Matõmaatiga om tiidüisi kuninganna ja arvoteooria om matõmaatiga kuninganna.'' —[[Gaussi Carl Friedrich|Gauss]]
* ''Jummal lõi terveq arvoq; kõik muu om inemise teela.'' —[[Kroneckeri Leopold|Kronecker]]

[[Katõgooria:Arvoteooria]]

[[hi:संख्या सिद्धान्त]]
