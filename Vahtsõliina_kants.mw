[[Pilt:Vastseliina castle from south.jpg|pisi|Vahtsõliina kants]]
[[Pilt:Vastseliina linnus.JPG|pisi]]
[[Pilt:Vastseliina kindlus - panoramio (1).jpg|pisi]]
'''Vahtsõliina kants''' om [[kants]] [[Vana-Vahtsõliina]]n.

Vahtsõliina kandsil om pallo nimmi olnuq. Kyik vyyraq, kiä tulliq siiäq umma võimu näütämä, panniq tä nime uma kiilde ümbre: ''Castrum novumi'', ''Nyenhus'', ''Neuhausen'' vai ''Novõi gorodok''. Nuuq kyik tähendäseq vahtsõt liina. A syna liin esiq es tähendä vanan keelen mitte kotust, kon hulga inemiisi kuun eläs, a hoobis kantsi vai lossi.

1342. aastagal tetti siiäq kivist kantś. Kandsi lask tetäq Tarto piiskop miiq vana maaliina asõmõlõ. Tuu sai kygõ kimmämbäs kindlusõs vasta [[Vinnemaa|Vinne]] piiri. Kandsi ümbre tegüsi ka väikene küläkene. Tuud häöti mitu kõrda üle käünüq vyyraq väeq.

Varsti päält Vahtsõliina ehitämist sündü lossi pääkabõlin suur imeq. Pümmel üül oll tühäst kabõlist kerigulaulu kuuldaq. Ku kaema minti, anniq katś vahaküünäld esiqsugumast valgust. Must rist, miä oll muido saina pääl kinniq, saisnuq ilma toeldaq kest altarit. 

Päält tuud naksiq Vahtsõliina käümä palvõrändäjäq Liivimaalt ja esikiq S'aksamaalt. Palloq pümmeq ollõv siin uma nägemise tagasi saanuq. Kiä oll kurt, naanuq vahtsõst kuuldma.

Riia pääpiiskop kirot tuust suurõst immest 1354. aastagal esikiq [[Paast (Rooma)|Rooma paavstilõ]]. Paavst kuulut vällä palvõrändämise ja lubasi, et kiä joud tuuaigsõ katoliikligu ilma veere pääle Vahtsõliina, saa neläkümne päävä patuq andis. Ku tulliq suurõq syaq, jätiq ka palvõrändäjäq Vahtsõliinan käümise perrä.

Suuri tapõluisi peräst sai Vahtsõliina kantś pallo kannahtaq. Liivi sya aigo 1558. aastagal tull üle piiri 80 000-meheline Vinne vägi ja piird kandsi sisse. Vahtsõliinat olliq kaitsman ynnõ 80 rüütlit ja 200 sõasulast. A suur imeq om tuu, et nääq peiq vasta siskiq kuuś nädälit, inne ku kandsi vainlaisi kätte anniq.

Päält Liivi sõta lätś Vahtsõliina Poola võimu ala. Suurõmb jago külli olliq inemiisist
tühäq. Kiä oll tapõt, kiä mõtsu sisse vai üle piiri ärq paenuq.

Mynõ ao peräst – 1625. aastaga paiku – saiq võimu hindä kätte ruutslasõq. Roodsi
aol tull vindläisi kümnetuhandõlinõ vägi jälkiq Vahtsõliina ala ni alost ümbre haardmist. Tõõsõl pääväl anniq sõton ärq lagonuq kandsi 40 kaitsjat alla.

Roodsi ao lõpul tekk ummi saatjidõgaq piätüse Vahtsõliinan Vinne tsaar [[Piitre I]]. A
tä es jääq üümajagaq sukugiq rahulõ. Ku Vinnemaa Roodsi riigi vasta Põhasõta alost,
pand tsaar tuud ruutslaisilõ viilkõrra süüs.

Põhasya aigu sai seo kant jälkiq suurt hätä nätäq. Küläq palotõdiq maaniq maaha,
inemiseq kas tapõdiq vai viidiq Vinnemaalõ vangi. Mitu kõrda käveq vainlasõ väeq 
siist üle. Päält suuri sõto oll vanast kimmäst kandsist ynnõ kands (varõmõq) perrä
jäänüq. Nii tuud kutsutaskiq: Liinakands. A torniq ommaq täämbädse aoniq vasta
pidänüq. Saisvaq ku vahiq katõ ilma veere pääl.
