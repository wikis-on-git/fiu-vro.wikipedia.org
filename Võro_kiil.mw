[[Image:Voromkaart.jpg|thumb|250px|right|Võro keeleala - Võromaa umin vanon piiren Tarto- ja Setomaa ni Vinnemaa ja Läti vaihõl]]

'''Võro kiil'''' om Eesti põlinõ piir'kundlinõ kiil' vai [[regionaal'kiil']], miä käü [[õdagumeresoomõ keeleq|õdagumeresoomõ kiili]] hulka. Tõisi arvamiisi perrä om võrokõisi kiil' lõunaeesti keele vai eesti keele lõunaeesti murdõrühmä vai päämurdõ Võro [[murrõq]]. Võro kiil' om lõunaeesti keelist kygõ suurõmb, täl om umbõs 70 000 kynõlõjat põhilidsõlt Lõuna-Eestin, vanal [[Võromaa|Võromaal]], mink alaq käü parhillanõ Võro ja Põlva maakund ni osa Tarto ja Valga maakunnast (Karula, Harglõ, Urvastõ, Rõugõ, Kanepi, Põlva, Räpinä ja Vahtsõliina kihlkund). Küländ hulga võro keele mõistjit om seo ilma aigo ka [[Tarto]]n, [[Talliin]]an ja muial Eestin. 

==Aolugu==
Võro kiil' om ütes vanõmbas õdagumeresoomõ hõimukeeles peetü lõunaeesti hõimukeele perrätulija. Tõõsõq täämbädse ao lõunaeesti keeleq ommaq [[mulgi kiil'|mulgi]], [[tarto kiil'|tarto]] ja [[seto kiil']]. Perämäne lätt külh võro keelega küländ pall'o kokko, a et setodõl ommaq alalõ väega esiqmuudu muistidsõq kombõq ja kimmäs hindätiidmine, sys kynõldas võro ja seto keelest eräle. Eesti murdõtiidüse traditsioonilidsõ arvamisõ perrä om seto kiil' [[murrak]] vai murragurühm, a tõõsõq lõunaeesti keeleq eesti keele lõunaeesti murdõrühmä vai päämurdõ [[murrõq|murdõq]]. Tartlaisigaq om võrokõisil olnuq mitusada aastakka ütine [[lõunaeesti kiräkiil']], mink üts' vanõmbit ja tähtsämpi kiräliidsi mälehtüsmärke om [[1686]]. aastagal ilmunuq ''Wastne Testament''. [[19. aastagasada|19.]] ja [[20. aastagasada|20. aastagasaal]] naati jo tävve tiidmisegaq kirotama võro keelen. [[1885]]. aastagast om päri võrokeeline aabits, Johann Hurda ''Wastne Wõro keeli ABD raamat''. [[1990]]. aastagist pruugitas [[võro kiräkiil]]t. Võro ja seto kiil' ommaq tõisist lõunaeesti keelist vanamoodulidsõmbaq ja põh'aeesti keelest veidemb mõotõduq. Innembide om naid kynõld ka kavvõmban hummogu ja lõuna puul, parhillaidsi [[Läti]] ja [[Vinnemaa]] maiõ pääl.

==Parhillanõ sais==
Võro kiilt opatas parhillaq kõrra nädälin 26 koolin, a olõ-i üttegiq kuuli egaq klassi, kon võro kiil' olõsiq oppamisõ keeles. Korgõkooli jaon saa võro kiilt oppiq [[Tarto Ülikool]]in. Ainugõnõ peris võrokeeline aoleht' [[Uma Leht]] ilmus kats' kõrda kuun. Võro keele ammõt'linõ tunnistaminõ olõ-i viil lõpulõ joudnuq. 2004. aastagal luudi külh tuu jaos eräle valitsuskomisjon', a tuu olõ-i siiäniq võro keele õiguslidsõ staatusõ küsümüst lahendanuq. Võro keele staatusõ üle om eesti meediän aoldõ tulitsõhe vaiõld. Kuiki võro keele kaitsõs om alostõt mitmit tegemiisi ja luud Võro Instituut', om võro kiil' iks eesti keele puult tõsitsõhe ohostõt. 1998. aastagal tettü arvamisküsümise perrä kynõlõs võro kiilt külh rohkõmb vai veidemb 90% ja kyik' aig 45% võro keeleala inemiisist, a väega veidüq om latsi, kinkalõ võro kiil' om edimäne kiil' ja sääntsit latsõvanõmbit, kiä ummi latsigaq kyik' aig võro kiilt kynõlõsõq. Seo ilma aigo tunnõtas võro kiilt põhilidsõlt ku kirändüse, tiatri, rahva- ja popmuusiga kiilt. 2004. aastaga Eurovisiooni lauluvõistlusõl Istambulin oll' Eestit iist välän andsambli "Neiokõsõq" võrokeelidse laulugaq "Tii".

==Kaeq ka==
*[[Võro kiräviis']]
*[[Võro kiräkiil']] [[Lõunaeesti kiräkiil']]
*[[Võro-eesti synaraamat]]
*[[Seto kiil']] [[Tarto kiil']] [[Mulgi kiil']]
*[[Eesti kiil']] [[Soomõ kiil']]

==Välislingiq==
*[http://www.wi.ee Võro Instituut']
*[http://www.ut.ee/lekeskus Tarto Ülikooli Lõuna-Eesti keele- ja kultuuriuuringidõ keskus]
*[http://www.umaleht.ee Võrokeeline aoleht' "Uma Leht"]
*[http://haldjas.folklore.ee/tagused/nr2/muina.htm Helünäüdeq võro keelest]
*[http://math.ut.ee/~vlaan/vtk/vtk.html Võrokeelitside puutriprogrammõ kodolehekülg']
*[http://math.ut.ee/~vlaan/ivps/ivps.html Inglüse-võro puutriterminide synastu]
*[http://www.eurominority.org/version/vor Võrokeeline Eurominority]
[[Category:Võro kiil']]
[[Category:Keeleq]]
[[Category:Keeletiidüs]]

[[de:Võro]]
[[en:Võro language]]
[[et:Võru keel]]
[[fr:Võro]]
[[it:Lingua võro]]
[[nn:Sør-estisk språk]]
[[no:Sør-estisk språk]]
[[ro:Limba võro]]
[[fi:Võron kieli]]
