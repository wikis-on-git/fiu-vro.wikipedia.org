{{Kiil
| nimi  = Võro kiil
| kon kõnõldas  = põhilidsõlt Lõuna-[[Eesti]]n
| kõnõlõjidõ arv  = 74 499 (2011<ref> [[Statistikaamet]] [http://pub.stat.ee/px-web.2001/Dialog/varval.asp?ma=RLE07&lang=2]</ref>)
| kon om ammõtlinõ = -
| kiilkund = [[uurali keeleq|uurali]]
| keelerühmäq = [[soomõ-ugri keeleq|soomõ-ugri]]<br />[[õdagumeresoomõ keeleq|õdagumesesoomõ]]<br />[[lõunõeesti kiil|lõunõeesti]]
| iso1  = -
| iso2  = fiu
| iso3  = vro
}}

[[File:South Estonian today.PNG|thumb|290px|right|Lõunõeesti keeleala. Võro kiil om märgit [[punanõ|punatsõga]].]]
[[File:Lõunaeesti keelepuu.pdf|thumb|290px|Lõunõeesti kiili sugulusõ näütäjä [[keelepuu]] ([[Kallio Petri]] perrä)]]
[[Pilt:Voromkaart.jpg|thumb|290px|right|Võro keeleala - Võromaa umin vanon piiren Tarto- ja Setomaa ni Vinnemaa ja Läti vaihõl]]
[[File:Võro valdo kaupa.jpg|thumb|290px|Võro keele mõistjidõ protsent Eesti umavalitsuisin ja arv suurõmbin elopaigon 2011. aastaga rahvalugõmisõ perrä.]]
[[File:Speakers-of-South-Estonian-2012.png|thumb|290px|right|2011. aastaga rahvalugõmisõ perrä oll' kokko 101 857 lõunõeesti kiili mõistjat, noist 74 499 võro, 12 549 seto, 9 698 mulgi ja 4 109 tarto keele mõistjat ni 1 002 inemist, kiä märgi-is täpsämbähe, määnest lõunõeesti kiilt nä mõistvaq.]]
[[Pilt:Wastne Võro keeli A B D raamat.jpg|thumb|290px|right|Vana, 1885. aastaga võrokeeline aabits "Wastne Wõro keeli ABD raamat", autor Hurda Johann]]
[[Pilt:Abckiraoppus.jpg|thumb|290px|right|Vahtsõaolinõ, 1998. aastaga võrokeeline aabits "ABC kiräoppus", autoriq Jüvä Sullõv, Kauksi Ülle jt]]

'''Võro kiil''' om [[soomõ-ugri keeleq|soomõ-ugri kiili]] [[õdagumeresoomõ keeleq|õdagumeresoomõ]] lõunarühmä [[Kiil (keeletiidüs)|kiil]]. Võro keele lähkümbäq sugulasõq ommaq tõõsõq [[lõunaeesti kiil|lõunaeesti keeleq]], [[eesti kiil]], [[liivi kiil|liivi]] ja [[vad'a kiil|vad'a]] kiil. Võro kiilt või pitäq Eesti põlitsõs piirkundlidsõs keeles vai [[regionaalkiil|regionaalkeeles]]. Tõisi arvamiisi perrä om võrokõisi kiil lõunaeesti keele vai eesti  keele lõunaeesti murdõrühmä vai päämurdõ Võro [[murrõq]]. Võro kiil om lõunaeesti keelist kõgõ suurõmb, täl om 74 499<ref> [[Statistikaamet]] [http://pub.stat.ee/px-web.2001/Dialog/varval.asp?ma=RLE07&lang=2]</ref> kõnõlõjat põhilidsõlt Lõuna-Eestin, vanal [[Võromaa]]l, mink ala käü parhillanõ Võro ja Põlva maakund ni osa Tarto ja Valga maakunnast (Karula, Harglõ, Urvastõ, Rõugõ, Kanepi, Põlva, Räpinä ja Vahtsõliina [[kihlkund]]). Küländ hulga võro keele mõistjit om seo ilma aigo ka [[Tarto]]n, [[Talliin]]an ja muial Eestin.

== Aolugu ==
Võro kiil om ütes vanõmbas õdagumeresoomõ hõimukeeles peetü lõunaeesti hõimukeele perrätulija. Tõõsõq täämbädse ao lõunaeesti keeleq ommaq [[mulgi kiil|mulgi]], [[tarto kiil|tarto]] ja [[seto kiil]]. Perämäne lätt külh võro keelega küländ pall'o kokko, a et setodõl ommaq alalõ väega esiqmuudu muistidsõq kombõq ja kimmäs hindätiidmine, sis kõnõldas võro ja seto keelest eräle. Eesti murdõtiidüse traditsioonilidsõ arvamisõ perrä om seto kiil [[murrak]] vai murragurühm, a tõõsõq lõunaeesti keeleq [[eesti kiil|eesti keele]] lõunaeesti murdõrühmä vai päämurdõ [[murrõq|murdõq]]. Tartlaisiga om võrokõisil olnu mitusada aastakka ütine [[lõunaeesti kiräkiil]], mink üts vanõmbit ja tähtsämpi kiräliidsi mälehtüsmärke om [[1686]]. aastagal ilmunu ''Wastne Testament''. [[19. aastagasada|19.]] ja [[20. aastagasada|20. aastagasaal]] naati jo tävve tiidmisega kirotama võro keelen. [[1885]]. aastagast om päri võrokeeline aabits, Johann Hurda ''Wastne Wõro keeli ABD raamat''. [[1990]]. aastagist pruugitas [[võro kiräkiil]]t. Võro ja seto kiil ommaq tõisist lõunaeesti keelist vanamoodulidsõmbaq ja põh'aeesti keelest veidemb mõotõduq. Innembide om naid kõnõld ka kavvõmban hummogu ja lõuna puul, parhillaidsi [[Läti]] ja [[Vinnemaa]] maiõ pääl.

== Parhillanõ sais ==
Võro keele ja kultuuri kaitsõs, uurmisõs ja edendämises luudi [[1995]]. aastagal riigiasotus [[Võro Instituut]], miä kõrraldas ka võro keele oppamist ni pruuv võro kiilt ütiskunnan avvo sisse nõstaq ja vahtsõst laembahe pruuki saiaq. Võro kiilt opatas parhillaq kõrra nädälin 26 koolin, a olõ-i üttegi kuuli egaq klassi, kon võro kiil olõsiq oppamisõ keeles. Korgõkooli jaon saa võro kiilt oppiq [[Tarto Ülikuul|Ülikoolin]]. Ainugõnõ peris võrokeeline aoleht [[Uma Leht]] ilmus kats kõrda kuun. Võro keele ammõtlinõ tunnistaminõ olõ-i viil lõpulõ joudnuq. 2004. aastagal luudi külh tuu jaos eräle valitsuskomisjon, a tuu olõ-i siiäniq võro keele õiguslidsõ staatusõ küsümüst lahendanuq. Võro keele staatusõ üle om eesti meediän aoldõ tulitsõhe vaiõld. Kuiki võro keele kaitsõs om alostõt mitmit tegemiisi ja luud Võro Instituut, om võro kiil iks eesti keele puult tõsitsõhe ohostõt. 1998. aastagal tettü arvamisküsümise perrä kõnõlõs võro kiilt külh rohkõmb vai veidemb 90% ja kõik aig 45% võro keeleala inemiisist, a väega veidüq om latsi, kinkalõ võro kiil om edimäne kiil ja sääntsit latsõvanõmbit, kiä ummi latsigaq kõik aig võro kiilt kõnõlõsõq. Seo ilma aigo tunnõtas võro kiilt põhilidsõlt ku [[Võro kirändüs|kirändüse]], [[Võro tiatri|tiatri]], [[Võro rahvalaul|rahva]]- ja [[Võro popmuusiga|popmuusiga]] kiilt. 2004. aastaga Eurovisiooni lauluvõistlusõl Istambulin oll' Eestit iist välän andsambli "[[Neiokõsõ]]q" võrokeelidse lauluga "Tii". Võro kiil kuulus üten tõisi Eesti põlitsidõ piirkundliidsi ja veidembüskiiliga [[Eesti Piirkundliidsi ja Veidembüskiili Ütisüs|Eesti Piirkundliidsi ja Veidembüskiili Ütisüste]].

== Murdõq ==
Om häste teedäq, et võro kiil om egäl puul esiqsugumanõ ja egän kihlkunnan vai kogoniq egän külän kõnõldas esiqmuudu kiilt. Mõnikõrd peetäs hindä keelest tõistmuudu kiilt õkva seto keeles, tegeligult ommaq keelevaihõq ka võro keele seen küländ suurõq.<ref>https://umakiil.eu/artikliq/37-kuidas-voru-ja-setu-keele-vahet-teha-laeteq-sirp</ref>

=== Kanepi kihlkunna keelest ===
[[Kanepi kihlkund|Kanepi kihlkunna]] kiil olõ-iq sukugiq ütesugumanõ. Hummogu puul [[Võro-Tarto suurtii|Võro-Tarto suurtiid]] om taa kiil küländ põlva keele muudu. A [[Valgjärve|Valg'järve]] ja [[Pikäjärve]] inemiisi jutun lätt jo võro kiil tarto keelegaq segi. Kõgõ inämb esiqmuudu kanepi kiilt või kuuldaq kihlkunna keskkotsil [[Jõksi]] ja [[Piigandi]] kandin.

Kõnõldas, et ku Tartomaa miis ütel' ''kesi'' (võro keelen ''kesv'' vai ''kesev''), tull' Kanepi mehele naar pääle. Tä pand' toolõ sõnalõ ''v''-tähe mano ja sai ''kesiv''. Kanepi keelen ommaq esiqmuudu viil näütüses sääntseq sõnaq niguq ''adur'', ''sõbur'', ''põdur'', ''nõgul'' ja ''nagul''. Muial üteldäs inämbüisi ''adõr'', ''sõbõr'', ''põdõr'', ''nõgõl'', ''nagõl''.

=== Urvastõ kihlkunna keelest ===
[[Urvastõ kihlkund|Urvastõ kihlkunna]] esiq kantõ kiil olõ-õiq ütesugumanõ. Üle terve kihlkunna om üttemuudu tuu, et veidüq pruugitas ''h''-d. Siin om sõnno ''naarahtamma'' ja ''röögähüs'' asõmõl hoopis ''naaratamma'' ja ''röögäüs''. [[Koigu]] kandin om esikiq sõna algusõ ''h'' peris ärq kaonuq. Sääl üteldäs ''ää'', ''ain'' ja ''elü''. Terven kihlkunnan käüdäs ''külän'' ja ''mõtsan'', a mitte ''küläh'' ja ''mõtsah''. A [[Vana-Antsla|Vana]]- ja [[Vahtsõ-Antsla]] puul võidas üteldäq hoobis Karula muudu, et käve ''küläl'' ja oll' ''obõsõgõ mõtsal''. Urvastõ kihlkunnan kõnõldas inämbüste niguq [[Harglõ kihlkund|Harglõn]] ja [[Karula kihlkund|Karulan]] ''kodu'', ''talu'' ja ''elu''. A [[Kärgula]] ja [[Sõmmõrpalo]] nuka rahvas kõnõlõs veidü vanõmbat kiilt, miä lätt inämb kokko Põlva kihlkunna keelega. Õnnõ siin om viil alalõ võro keele vana sõnalõppõ ja peräsilpe ''o'': ''kodo'', ''talo'', ''elo'', ''ragoma''.

=== Karula kihlkunna keelest ===
[[Karula kihlkund|Karula kihlkunnast]] ommaq aost aigu sõaq üle käünüq. Tühje kotussidõ pääle ommaq tulnuq naabriq [[lätläseq]] ja [[mulgiq]] üten uma keelegaq. [[Mulgi kiil|Mulgi keele]] mõotusõq andvaq Karula kihlkunna keelen kimmähe tundaq.

=== Harglõ kihlkunna keelest ===
[[Harglõ kihlkund|Harglõ kihlkunna]] kiil om väega esiqmuudu. Taa kihlkunna keelen om keelejuuni ja sõnno, midä olõ-õiq muial Võromaal. Valga liina küle all [[Koikkülä]] ümbre kõnõldas säänest võro kiilt, mink seen om joba hulga [[Tarto kiil|tarto]] ja mulgi keele mõotust. A [[Mõnistõ]] kandin om kiil viil väega vanaperäline. Mõnistõ keelen lövvüs vanno võro keele sõnamuudõ niguq ''iihn'', ''tüühn'', ''lubahamma'', ''pagõhõsõq'', ''segähüs'', ''hõbõhõt''.

=== Rõugõ kihlkunna keelest ===
[[Rõugõ kihlkund]] om Võromaa ja võro keele ala lõunajago. Keele perrä lätt taa kihlkund poolõs. Hummogu puul Rõugõt, [[Haani]], [[Saalussõ]] ja [[Kasaritsa]] kandin kõnõldas sakõstõ niguq [[Vahtsõliina|Vahtsõliinan]]: ''illos'', ''taloh'', ''kotoh'', ''Rõugõhe'', ''kavvõmbahe''. Õdagu puul Rõugõt niguq [[Sännä|Sännän]], [[Krabi|Krabil]] ja [[Varstu vald|Varstun]] lätt rahva kiil inämb kokko Urvastõ ja Harglõgaq. Sääl üteldäs hoobis ''illus'', ''talun'', ''kotun'', ''Rõugõlõ'', ''kavvõmbalõ''. Haani ja [[Rõugõ]] kandin või mõnõ inemise keelen kuuldaq ka vanna ''hn''-lõppu. Üteldäs ''kotohn'' vai ''kotuhn''.

=== Räpinä kihlkunna keelest ===
Vanal mõisaaol oll' elo [[Räpinä kihlkund|Räpinä kihlkunna]] mõisin väega rassõ. Rahvas pagõsi esikiq [[Peipsi järv|Peipsi]] taadõ. Asõmõlõ tuudi võõra keelegaq tüüväke Tartomaalt ja viil kavvõmbast. Räpinä keelen om siskiq alalõ hulga vanno võro keele juuni. Noid lövvüs ka Põlva ja Vahtsõliina kihlkunna keelen. Sääne om ''h'' sõna lõpun (''murõh'', ''hamõh'') ja ''he''-lõpp (''paossihe'', ''ilosahe''). Rohkõmb ku kongiq muial Võromaal om Räpinä keelen ''o''-d, tuu om esikiq sõnamoodõn niguq ''olnoq'', ''kor'atoq'', ''haukoq''. Räpinä keelen või ollaq ''ö'' sõna lõpun: ''tüühö'', ''sündö'', ''värmittö''. Muial Võromaal üteldäs, et ''lehm süü hainaq ärq''. A Räpinä keelen olõssi tuu: ''lehem sööse haan'aq ärq.''

=== Vahtsõliina kihlkunna keelest ===
[[Vahtsõliina kihlkund|Vahtsõliina kihlkunna]] inemiisi kiil om olnuq peris vanaperäline. Suurõmbaq kotusõq olliq kavvõn ja eleti küländ umaette. Vahtsõmb keelemuud ei olõq tan vanna kiilt kukkivõrra mõotanuq. Vahtsõliina keelen pruugitas näütüses esiqerälidselt hulga ''h''-d. Seo kandi vanan keelen ommaq viil alalõ sääntseq sõnamooduq niguq ''magahamma'', ''halõhus'', ''varahappa'', ''helehehe'', ''saisahutma'', ''hürmähütmä''. Nuuq ommaq muial Võromaal jo inämbüisi häönüq. Muial puul üteldäs sakõstõ ''mõtsan'', ''koton'' ja ''pähäq''. A siin veeren oldas iks väega kimmähe ''mõtsah'' ja ''kotoh'' ni müts pandas ''päähä''.

=== Põlva kihlkunna keelest ===
Ka [[Põlva kihlkund|Põlva kihlkunda]] om ao joosul võõrast rahvast ja kiilt mano tulnuq. Mõnõq vanaq joonõq ommaq Põlvan viil alalõ, näütüses sõna algusõ ''h'': ''hago, haud, hädä''; sõna lõpu ''h'': ''herneh, terveh''. Põlva kihlkunnan üteldäs ka ''maaha'' ja ''päähä'', mitte eesti keele muudu ''maha'' ja ''pähe.'' Põlva kihlkunna inemiseq ütleseq ka (nigu Räpinä puulgi) ''timä'' ''sööse'' ja ''jääse'', mitte nigu muial Võromaal ''timä süü'' ja ''timä jääs.''

== Kiräviis ==
Võro kiilt, nigu ka timä ligembit sugukiili eesti ja soomõ kiilt kirotõdas ladina tähtiga.

Võro tähistü: А B C D E F G H I J K L M N O P Q R S Š T U V W Õ Ä Ö Ü X Y Z Ž ´

[[Võro kiräviis|Võro kiräviien]] tähüstäseq inämbüs tähti sammo helle, ku eesti keelen. Täht '''q''' märk [[kurgupeethelü|kurgupeethellü]], midä kutsutas ka kakkõhelüs, nt ''maaq, piniq''. Osan välläandin kirotõdas kakkõhellü ka üläkomaga vai jätetäs hoobis kirotamalda. '''y''' või märkiq korgõt ''õ''-d, ([[vabahelü|vabahellü]], miä om väega lähkü [[vinne kiil|vinne]] ''ы''-lõ ja [[poola kiil|poola]] ''y''-lõ). 2005. aastagast märgitäs taad hellü inämbüisi hariligu '''õ'''-tähega. Kaldüläkoma ehk akuudiga (´), a praktikan tuu asõmal sakõstõ ka hariligu üläkoma ehk apostroofiga (') märgitäs [[peethelü|peethelle]] [[pehmehüs]]t: '''ś''', '''ń''', '''ľ''', '''ť''' jne.

== Keeleoppus ==

=== Helüoppus ===

==== Vabahelüq ====
{| border="1" cellspacing="0" cellpadding="2" class="wikitable"
|-
|
! colspan="2" align="center" | Ede-
! colspan="2" align="center" | Taga-
|-
!
!Ümärdämäldä
!Ümärdedüq
!Ümärdämäldä
!Ümärdedüq
|-
!Korgõq
| align="center" |i
| align="center" |ü
| align="center" |(y)
| align="center" |u
|-
!Keskmädseq
| align="center" |e
| align="center" |ö
| align="center" |õ
| align="center" |o
|-
!Madalaq
| align="center" |ä
|
| align="center" |a
|
|}

Võro keelen om [[vabahelle kokkokõla]], miä om umanõ pall'odõlõ soomõ-ugri keelile, a midä olõ-õi inämb alalõ täämbädse päävä eesti keelen. 

==== Peethelüq ====
{| border="1" cellspacing="0" cellpadding="2" class="wikitable"
!
! Huul-
! Huul-<br>hammas-
! Hamba-<br>tagodsõ-
! Ede-<br>suulae-
! Taga-<br>suulae-
! Kurgu-
|-
! Täüspeet-
| align="center"| p p'
| align="center"|
| align="center"| t t'
| align="center"|
| align="center"| k k'
| align="center"| q
|-
! Täüs-hõõrd-
| align="center"|
| align="center"|
| align="center"| ts ts'
| align="center"|
| align="center"|
| align="center"|
|-
! Nõna-
| align="center"| m m'
| align="center"|
| align="center"| n n'
| align="center"|
| align="center"| (ŋ ŋ')
| align="center"|
|-
! Hõõrd-
| align="center"|
| align="center"| f f', v v'
| align="center"| s s'
| align="center"| j
| align="center"|
| align="center"| h h'
|-
! Keeleveere-
| align="center"|
| align="center"|
| align="center"| l lʲ
| align="center"| 
| align="center"|
| align="center"|
|-
! Värrin-
| align="center"|
| align="center"|
| align="center"| r r'
| align="center"|
| align="center"|
| align="center"|
|}

Kõik võro keele peethelüq (päält ''j'' ja ''q'') võivaq ollaq kas kõvaq vai pehmeq. [[Kakkõhelü]] om võro keelen harilik ja keeleoppusõ poolõst tähtsä helü, miä eräldäs väega sagõhõhe sõnno tähendüisi, nt ''maa'' (üts) ja ''maaq'' (mitu). 

=== Käändmine ===
Võro keelen om 13 käänüst ja päält naidõ viil mõnõq, midä pruugitas veidemb.
{| class="wikitable"
! colspan="5" |Võro keele käänüsseq ja naidõ lõpuq
|-
!Käänüs
!Ütsüs
!Lõpp
!Mitmus
!Lõpp
|-
! colspan="5" |Keeleoppuslidsõq käänüsseq
|-
|[[nimekäänüs]]
|''elläi''
|–
|''eläjä''+''q''
| -''q''
|-
|[[Umasütlejä käänüs|umakäänüs]]
|''eläjä''
|–
|''eläj''+''i''+''de''
|''-i,'' -''o, -E, -tE'', -''dE'', -''idE'', -''ije'', -''isi'', ''-idsi''
|-
|[[osakäänüs]]
|''eläjä+t''
|''-t'', -''d'', -''tt'', -''dA''
|''eläj+''i''+''t
| -''it'', -''(i)id'', -''sit'', -''i'', -''o'', -''E'', -''A'', -''isi'', -''idsi'', -''iE''
|-
! colspan="5" |Kotusõkäänüsseq
|-
|[[sissekäänüs]]
|''eläjä''+''he''
| -''he'', ''-tE'', -''dE, -htE, -hE'', ''-hA'', ''-hU'', -''ho''
|''eläj''+''i''+''he''
| -''he'', ''-tE'', -''dE, -htE, -hE'', ''-hA'', ''-hU'', -''ho''
|-
|[[seenkäänüs]]
|''eläjä''+''n''
| -''n,'' -''h,'' -''hn''
|''eläj''+''i''+''n''
| -''n'', ''-h'', -''hn''
|-
|[[seestkäänüs]]
|''eläjä''+''st''
| -''st''
|''eläj''+''i''+''st''
| -''st''
|-
|[[päälekäänüs]]
|''eläjä+le''
| -''le'', ''-lle''
|''eläj''+''i''+''le''
| -''le'', ''-lle''
|-
|[[päälkäänüs]]
|''eläjä+l''
| -''l''
|''eläj''+''i''+''l''
| -''l''
|-
|[[päältkäänüs]]
|''eläjä''+''lt''
| -''lt''
|''ejäj''+''i''+''lt''
| -''lt''
|-
! colspan="5" |Tõsõq käänüsseq
|-
|[[saajakäänüs]]
|''eläjä''+''s''
| -''s'', ''-st''
|''eläj''+''i''+''s''
| -''s,'' -''st''
|-
|[[piirikäänüs]]
|''eläjä''+''niq''
| -''niq''
|''eläj''+''i''+''niq''
| -''niq''
|-
|[[ilmakäänüs]]
|''eläjä''+''ldäq''
| -''ldAq'', ''-ttAq, -dAq''
|''eläj''+''i''+''ldäq''
| -''ldAq'', ''-ttAq, -dAq''
|-
|[[ütenkäänüs]]
|''eläjä''+''gaq''
| -''gaq''
|''eläj+i''+''de''+''gaq''
| -''gaq'', ''-dEgaq, -tEgaq, -isigaq, -idsigaq''
|}
Sakõstõ pruugitas kotusõkäänüsse asõmõl takasõnna, nt ''eläjän ~ eläjä seen'', ''eläjäle ~ eläjä pääle'', ''eläjäl ~ eläjä'' ''pääl'' ~ ''eläjä käen'' jne. 

== Keelenäüdüs ==

=== Miä eräldäs võro, eesti ja soomõ kiilt? ===
* Võro ja eesti keele edimäne suur vaih um tuu, et võro keelen, nigu ka soomõ keelen, om olõman [[vabahelle kokkokõla]], midä täämbädse päävä eesti keelen olõ-õi, võrdõlõq näütüses:

{| border="1" cellpadding="4" cellspacing="0"
|-
! style="background:#CFCFCF;" | ''Eesti''
! style="background:#CFCFCF;" | ''Võro''
! style="background:#CFCFCF;" | ''Soomõ''
|-
|küla||kül'''ä'''||kyl'''ä'''
|-
|küsinud||küs'''ü'''n'''ü'''q||'''kys'''y'''n'''y'''t
|-
|hõbedane||hõb'''õ'''h'''õ'''n'''õ'''||hopeinen
|-
|}

* Mõnõq esiqmuudu joonõq võro keele mooduoppusõn ommaq väega vanaq. Sääntside näütüses või tuvvaq tegosõna olõvigu kolmanda käänüse, miä või ollaq kas ''s''-lõpuga vai ilma lõpulda:

{| border="1" cellpadding="4" cellspacing="0"
|-
! style="background:#CFCFCF;" | ''Eesti''
! style="background:#CFCFCF;" | ''Võro''
! style="background:#CFCFCF;" | ''Soomõ''
|-
|kirjuta'''b'''||kirota'''s'''||kirjoitta'''a'''
|-
|anna'''b'''||and||anta'''a'''
|-
|}

Tegosõnno säänestmuudu katõsjaotumist või [[õdagumeresoomõ keeleq|õdagumeresoomõ kiili]] hulgan ette tullaq päält võro ja tõisi lõunõeesti kiili viil õnnõ [[kar'ala kiil|kar'ala keelin]].

* Võro keelen või eitüssõna vai eitüsjakk tullaq päält tegosõnna ja eitüse minevikku andas edesi umaette minevigu eitüssõnaga ''es'' vai jakuga  ''-s'':
{| border="1" cellpadding="4" cellspacing="0"
|-
! style="background:#CFCFCF;" | ''Eesti''
! style="background:#CFCFCF;" | ''Võro''
! style="background:#CFCFCF;" | ''Soomõ''
|-
|-
|sa '''ei''' anna||saq anna-'''aiq'''||sinä '''et''' anna
|-
|ma '''ei''' tule||maq tulõ-'''õiq'''||minä '''en''' tule
|-
|sa '''ei''' andnud||saq anna-'''as'''||sinä '''et''' antanut
|-
|ma '''ei''' tulnud||maq tulõ-'''õs'''||minä '''en''' tullut
|}

* Võro keele esiqmuudu ja eesti keelest tõistmuudu sõnavara tulõ vällä jo kõgõ egäpäävätsempi sõnno man. Tuu man ommaq pall'oq võro keele sõnaq lähkümbäq soomõ ku eesti keelele:

{| border="1" cellpadding="4" cellspacing="0"
|-
! style="background:#CFCFCF;" | ''Eesti''
! style="background:#CFCFCF;" | ''Võro''
! style="background:#CFCFCF;" | ''Soomõ''

|-
|-
|punane||verrev||punainen
|-
|soe||lämmi||lämmin
|-
|jahe||oigõ||haalea
|-
|õde||sõsar||sisar
|-
|uus||vahtsõnõ||uusi
|-
|koer||pini||koira
|-
|pöial||päss||peukalo
|-
|pesema||mõskma||pestä
|-
|tänavu||timahavva||tänä vuonna
|-
|hunt||susi||susi
|-
|mäger||kähr||mäyrä
|-
|laupäev||puulpäiv||lauantai
|-
|surema||kuulma||kuolla
|-
|sõstar||hõrak||herukka
|-
|kask||kõiv||koivu
|-
|nutma||ikma||itkeä
|-
|märkama||rõbahtama||huomata
|}


=== Arvsõnaq ===
{| class="wikitable"
|-
! 1
! 2
! 3
! 4
! 5
! 6
! 7
! 8
! 9
! 10
! 11
! 20
! 100
! 1000
|-
| ütś
| katś
| kolm
| nelli
| viiś
| kuuś
| säidse
| katõssa
| ütessä
| kümme
| ütśtõist
| katśkümmend
| sada
| tuhat
|-
|}

=== Eränäütäjäq asõsõnaq ===

{| class="wikitable"
! !! Ütsüs !! Mitmus
|-
| '''1.''' || mina ~ ma(q) || mi(iq) 
|-
| '''2.''' || sina ~ sa(q) || ti(iq)
|-
| '''3.''' || timä ~ tä(ä) || nimäq ~ nä(äq)
|}

=== Küsüsõnno ===

'''miä''', '''kiä''', '''kuis''', '''ku pall'o''', '''kon''', '''kohe''', '''kuna''', '''määne''', '''mis''', '''mille''', '''minktarbis'''.

== Kaeq ka ==
* [[Võro kiräkiil]] | [[Võro kiräviis]]
* [[Võro keele murdõq]]
* [[Võro-eesti synaraamat]]
* [[Lõunaeesti kiil]] | [[Lõunaeesti kiräkiil]] | [[Ugandi kiil]]
* [[Seto kiil]] | [[Tarto kiil]] | [[Mulgi kiil]]
* [[Eesti kiil]] | [[Soomõ kiil]]
* [[Vahtsõq sõnaq võro keelen]]

== Välislingiq ==
* [http://www.wi.ee Võro Instituut]
* [https://www.keel.ut.ee/et/louna-eesti-keele-kultuuriuurmiisi-keskus Tarto Ülikooli Lõuna-Eesti keele- ja kultuuriuuringidõ keskus]
* [http://www.umaleht.ee Võrokeeline aoleht "Uma Leht"]
* [https://estblul-ervl.weebly.com/votilderu.html Võro keelest Eesti Piirkundliidsi ja Vähämbüskiili Liido lehe pääl]
* [http://www.eki.ee/cgi-bin/mkn8.cgi?form=lg&lang=et&kohanimi=98002344&f2v=Y&f3v=Y&nimeliik=&maakond=&vald=&kihelkond=&asum=&f10v=Y&f14v=Y&of=tb Eesti Keele Instituudi teedüskogo Linguae: Maailma keeled, kirjad ja rahvad]
* [http://haldjas.folklore.ee/tagused/nr2/muina.htm Helünäüdüs võro keelest, muinasjutt]
* [https://www.youtube.com/watch?v=Ex0SVHRSEe4 Video võro kiilt kõnõlõvast tütrigust]
* [https://www.youtube.com/watch?v=oZ_I2Lo1BGk Video võrokiilside arvsõnno, tähtsämbide fraasõ ja näüdüstekstiga]
* [http://math.ut.ee/~vlaan/vtk/vtk.html Võrokeelitside puutriprogrammõ kodolehekülg]
* [http://math.ut.ee/~vlaan/ivps/ivps.html Inglüse-võro puutriterminide sõnastu]
*[http://en.wiktionary.org/wiki/Appendix:Swadesh_list_for_Baltic-Finnic_languages Õdagumeresoomõ kiili sõnavaravõrrõlust näütäv Swadeshi nimekiri]
* [http://wi.werro.ee/lastekas/ Võrokeelidseq joonisfilmiq ''Lasteka'' portaalist]

;Meediän
*[http://uudised.err.ee/index.php?06174830 "Võrulased ja setud taotlevad keeleseadusesse muudatust"] ERR uudisõq, 22. põimukuu päiv 2009 
*Sulev Iva, [[Helen Plado]]: [http://novaator.err.ee/v/yhiskond/467724cf-3ed8-4a24-9a87-da2a27da1ab4/kas-voro-kiil-vai-voro-murroq-vai-hoobis-lounoeesti-kiil "Kas võro kiil vai Võro murrõq? Vai hoobis lõunõeesti kiil?"] ERR Novaator, 10. märtekuu päiv 2016

== Kirändüs ==

* Kalle Eller (1999): Võro-Seto language. Võro Instituut'. Võro.
* Sulev Iva (2002): Võro-eesti synaraamat. Võro Instituudi Toimõndusõq 12. Võro Instituut'. Võro
* Hella Keem (1997): [[Võru keel (raamat)|Võru keel]]. Eesti teaduste akadeemia Emakeele selts. Tallinn.
* ''Kuiss vanal Võromaal eleti.'' Toim. Helju Kaal, Mari Must, Eevi Ross. Tallinn, Emakeele Selts 2005 (Valimik korrespodentide murdetekste VI).
* Aune Valk (2000): Võrokeste identiteedist. Kadri Koreinik, Jan Rahman (toim.) A kiilt rahvas kynõlõs.. Võrokeste keelest, kommetest, identiteedist (lk. 39-56). Võro Instituut'. Võro.

==Lätteq==
<references/>{{Kodolugu}}

{{Uurali keeleq}}
[[Katõgooria:Võro kiil| ]]
