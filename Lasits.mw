[[Pilt:Mustela nivalis -British Wildlife Centre-4.jpg|200px|thumb|Lasits]]
'''Lasits''' vai '''lahits''' vai '''las'nits''' ([[ladina kiil|ladina keelen]] ''Mustela nivalis'') om väikene [[elläi]]. Tä om kõgõ vähämb [[murdja]]. Lasitsit eläs [[Õuraasia]]n, [[Põh'a-Ameeriga|Põh'a-Ameerikan]] ja [[Afriga|Põh'a-Afrikan]], muuhulgan eläs näid ka [[Võromaa]]l. [[Eesti]]n eläs lasitsit egal puul, a näid olõ-iq pall'o. 

Lasits om kõva murdja. Tä või ärq tappa [[jänes]]se, kiä om timäst hindäst 5-10 kõrda rassõmb.

==Nimest==
[[Võromaa|Võro-]] ja [[Setomaa]]l om s'oo eläjäkene tunnõt mitmõ nime all:
*'''lasits''' vai '''lassits''' ([[Kanepi kihlkund|Kanepi]], [[Karula kihlkund|Karula]], [[Harglõ kihlkund|Harglõ]],  [[Rõugõ  kihlkund|Rõugõ]],  [[Põlva kihlkund|Põlva]] ja [[Vahtsõliina kihlkund]], Setomaa, Leivu ja Lutsi keelesaarõq);
*'''lahits''' vai '''laihts''' (Karula, Põlva, [[Räpinä kihlkund|Räpinä]], Setomaa, Leivu);
*'''las'nits''' ([[Urvastõ kihlkund|Urvastõ]], Karula, Rõugõ, Vahtsõliina);
*'''lastik''' (Vahtsõliina);
*'''nirk'''' (Karula, Harglõ, Rõugõ, Põlva, Vahtsõliina, Räpinä). 
Arvada, et ''nirgi'' nimme pruugitas [[eesti kiil|eesti keele]] mõotusõl.

==Alambliigiq==
Lasitsil om kolm alambliiki:

*põh'alasits (''Mustela nivalis nivalis'') - eläs Põh'a-[[Skandinaavia]]n, [[Vinnemaa]]l ja Põh'a-Ameerikan;
*lõunõlasits (''Mustela nivalis vulgaris'') - eläs Lõunõ-Õuruupan, Põh'a-Afrikan ja Kesk-Aasian;
*''Mustela nivalis minuta'' - eläs Põh'a-Skandinaavian.

==Vällänägemine==
Lasidsa [[iho|kihä]] om kõhna, pikk ja väega painsa. Timä [[pää]] om väikene, piklik, tömbi [[nõna]]osaga ja olõ-i jämmemb ku [[kaal (iho jago)|kaal]]. Lasidsa [[silm]]äq ommaq suurõq, tummõq ja punnin. [[Jalg|Jalaq]] ja [[hand]] ommaq suhtõlidsõlt lühkoq, hanna pikkus om alla poolõ kihä pikkusõst. Jalgo otsan ommaq teräväq tummõq [[küüds]]eq ja jalatallaq ommaq väega karvadsõq. 

Lasitsal om neli paari [[nibu|nipõ]], a nuuq ommaq nätäq õnnõ imätsil. [[Titt|Titiluu]] om esätsil küländ lühkene (1,6-2 cm). [[Rasõv|Rasvavaruq]] ommaq [[sälgruuds|sälgroodso]], [[rauh]]õ ja jalgo man. Lasitsal ommaq hanna all musklilidsõq anaalsõq näärmeq mõõtõga 7 x 5 mm, kon ommaq kergehe lakjalindajaq haisuollussõq. Noidõ ollusidõ hais ja keemiline kuunsais om tõistsugunõ ku suurõllasitsal.  

[[Pilt:Mauswiesel.jpg|200px|thumb|left|Lasits tund ohto.]]
Lasitside suurus sõltus elopaigast ja alambliigist inämb, ku suurõmbal jaol tõisil [[imetäjäq|imetäjil]]. Mõnõ liigi lasitsaq võivaq ollaq kooniq neli kõrda rassõmbaq, ku mõnõ tõsõ liigi umaq. Mõnõn alambliigin võivaq esädseq lasidsaq ollaq 1,5 kõrda pikembäq ku imädseq. Hand või kah ollaq pikemb vai lühemb, hariligult om timä pikkus 13-30% kihä pikkusõst. Esätside keskmäne kihä pikkus om 13-26 cm, imätsil 11,4-20,4 cm. Hanna pikkus om esätsil 1,2-8,7 cm, imätsil 1,7-6 cm. Esädseq kaaldvaq 36-250 grammi, imädseq 30-117 grammi.

Lasitsa talvõkarv om paks ja lühkene. Põh'alasitsa karv om pehmeh ja siidine, lõunõlasidsa karv om jämmemb. Suvõkarv om väega lühkene, hõrrõmb ja tugõvamb. Lasitsal om üttekarva hand. Lasits om väega [[Suur-lasits|suurõlasidsa]] muudu, õnnõ suurõlasidsa hannaots om must ja tä om lasitsast veitse suurõmb. Suvõl om lasits hellepruun, kõtu alt (muuhulgan lõvva alt ja jalgo sisekülgi päält) valgõ vai kõllakas. Lasidsaq, kiä eläseq põh'a puul, lääväq talvõl üleni lumivalgõs. Helle ja tummõ karva vaihõl om selge piir.

Lasits liigus hüpäten. Ede- ja tagakäppi jälgi vaih om 18-35 cm.

==Eloviis== 
===Poignõmine===
Lasitsaq paaritusõq [[mahlakuu]]st [[hainakuu]]ni. Näide [[tiinüs]] kest 34-37 päivä. Keskmädselt saavaq nääq kõrraga 6 poiga, kiä saavaq sugukütses 3-4 kuuga. Imä kasutas poigõ ütsindä. Pujaq kaaldvaq sündüden 1,5-4,5 grammi, nääq ommaq roosaq, paljaq, [[sõgõhus|sõkõq]] ja kurdiq. 4 päävä vannudsõlt om näil valgõ aloskarv. 10-päävätselt saasõ nättäväs piir karvkattõ tummõ ülemädse poolõ ja helle alomadsõ poolõ vaihõl. [[Piimähambaq]] tulõvaq katõ-kolmõnädälidsel lasidsal, sõs näid võõrutõdas. Silmäq ja kõrvaq lääväq vallalõ 3-4 nädäli vannudsõlt. 8-nädälidselt mõist lasits joba murdaq. Pujaq nakkasõq umma ello elämä, ku ommaq 9-12 nädälit vanaq.

===Elopaik===
Lasits ei kaivaq hindäle esiq elämises uust, a eläs tõisi eläjide (nt. [[mütt|mütäq]] vai [[rott|rotiq]]) maahajätet uusõn. Oosõ sissekäük om umbõs 2,5 cm lagja ja säält saa pesäkambrõhe, miä om kooni 15 cm maa all. Pesäkambrõ läbimõõt om 10 cm ja tuu om voodõrdõt kõrsi ja lasidsa saakeläjide nahkoga. Pesäkambrõn lasits maka, hoit poigõ ja [[süük]]i.

===Süük===
Lasits süü päämädselt [[hiir]]i ja tõisi väiksit jüräjit. Hariligult tä lää-eiq kallalõ täüskasunulõ [[hamstri]]lõ vai rotilõ. Harva süü tä [[kunn]]õ, [[kala|kallo]], väiksit [[tsirk]]õ ja [[muna|tsirgumunnõ]]. Om teedäq juhussit, ku lasits murd maaha hindäst suurõmba eläjä, näütüses [[jänes]]se. Jänesepoigõ pääle lätt lasits maias keväjä, ku hiiri om harva nätäq, a jänessepoigõ om pall'o. Esädseq lasidsaq murdvaq suurõmbit eläjit inämb ja näide söögilaud om ka rikkamb. Tuu om tuuperäst, et esädseq liigussõq ringi suurõmbal maa-alal ku imädseq. Süüki otsõn püüd lasits mitte silmä jäiäq [[repän|rebäsile]] ja [[rüüvtsirk]]õlõ. Lasits tapp väiko saakeläjä lüvven hambaq tuu kukrohe ja murdõn kaalaluu. Suurõmbaq saakeläjäq koolõssõq verekaotusõst vai šokist. Ku süüki om pall'o, sõs lasits süü õnnõ väiko osa tapõt eläjäst, hariligult [[ai]]u. Lasits süü päävän keskmädselt 35 grammi süüki, miä om 30-35% timä kihäkaalust.

==Vaindlasõq ja võistlõjaq==
Lasits om niipall'o väikene, et tedä jahtvaq peris mitmõq murdjaq. Näütüses rebäseq, [[suubli]]q, [[tuhkru]]q, suurõqlasitsaq, [[hiireviu]]q, [[kassikakk|kassikakuq]] ja muuq [[kakuq]]. Mõnõq [[siug|sivvuq]] kah sööväq lasitsit.

Sääl, kon lasits eläs kõrvuisi suurõlasitsaga, võistlõsõq nääq söögi peräst. Sääl püüd lasits hariligult vähämbit jüräjit ja timä eelis om, et tä või saaki jahtõn ronniq vähämbä läbimõõdoga uustõ. Lasits hoit hinnäst hoolõga suurõlasidsa iist, kuigi imädseq tegeväq tuud veidemb - arvada tuuperäst et nääq ommaq vähämbäq ja tuuvõrra om näil lihtsämb uustõ pakku juuskõ.

==Elomaaq==
[[Pilt:Least Weasel area.png|200px|thumb|Kon lasits eläs]]
Lasitsaq eläseq põh'apuulkerä põh'aosan: Õuruupan, Põh'a-Afrikan, Põh'a-Ameerikan ja Aasian. Õuruupan löüdüs tedä egal puul. Tedä om ka mitmidõ saari pääl: [[Briti saarõq|Briti saari]] pääl (a mitte [[Iirimaa]]l), [[Assooriq|Assoori saari]] pääl ja kõigi suurõmbidõ [[Vaihõmeri|Vaihõmere]] saari pääl. Tä eläs ka  [[Honshu]] ja [[Hokkaido]] saarõ pääl [[Jaapan]]in nink [[Kunašir]]i, [[Iturup]]i ja [[Sahhalin]]i saarõ pääl [[Vinnemaa]]l.

==Lasitsist Sillavee Floriida perrä==

Sillavee Floriida Rõugõ kihlkunnast om kõnõlnuq niimuudu. ''A las'nits eläs külh huuniidõ all ja kiviunikiidõ sisehn. Timä um väikene eläjäkene. Ime [[hiir]]e [[veri|verd]] ja püüd jänesepoigõ kinniq. [[Liha]] timä ei süüq, muguq eläs verest. Liha jätt sinnäq samma paika, sööguq tuu, kiä taht ärq. Tedä peeti hüäs eläjäs. Tedä es püüdäq. Timä nimme võeta-õs suuhhõ õs. Ülti, et määnäst karva lasnits um majahn, säänäst karva lätvä eläjäq edesi. Neid oll' mitmasugutsiid. Oll' vereväkeiisi ja kiriväkeiisi. Jaq oll' valgiid.''

''Naid kattõ kiä es putuq - lasnitsõt ja [[siil]]i. Mõlõmbaq olliq hüäq. Nimäq häödiq ärq pall'o rottõ ja hiiri, mood'o nuuq olõs silmäq pääst ärq söönüq.'' ("[[Kuiss vanal Võromaal eleti]]", lk. 595).

[[Katõgooria:Eläjäq]]

[[kbd:Ужьэ]]
[[ang:Ƿesle]]
[[an:Mustela nivalis]]
[[gn:Europa mykurẽ]]
[[ay:Jisk'a achuqalla]]
[[az:Adi gəlincik]]
[[be:Ласка]]
[[br:Kaerell]]
[[bg:Невестулка]]
[[ca:Mostela]]
[[cv:Шăши юс]]
[[cs:Lasice kolčava]]
[[cy:Gwenci]]
[[da:Brud (dyr)]]
[[de:Mauswiesel]]
[[nv:Dlǫ́ʼii yázhí]]
[[et:Nirk]]
[[en:Least weasel]]
[[myv:Чомболкс]]
[[es:Mustela nivalis]]
[[eo:Vizelo]]
[[eu:Erbinude]]
[[fa:راسو]]
[[fr:Belette]]
[[fy:Wezeling]]
[[gd:Neas bheag]]
[[gl:Donicela]]
[[ko:쇠족제비]]
[[hr:Lasica]]
[[it:Mustela nivalis]]
[[he:חמוס השלגים]]
[[ka:დედოფალა]]
[[kk:Аққалақ]]
[[mrj:Каляиӓш]]
[[kv:Ласича]]
[[ltg:Luoceina]]
[[lv:Zebiekste]]
[[lt:Žebenkštis]]
[[hu:Menyét]]
[[koi:Учкись]]
[[nah:Cōzamatl]]
[[nl:Wezel (dier)]]
[[ja:イイズナ]]
[[ce:Дингат]]
[[frr:Huarem (slach)]]
[[no:Snømus]]
[[nn:Snømus]]
[[oc:Mostèla]]
[[mhr:Коляйос]]
[[pcd:Moutòle]]
[[pl:Łasica]]
[[pt:Doninha]]
[[ro:Nevăstuică]]
[[qu:Uchuy achuqalla]]
[[ru:Ласка]]
[[se:Nirpi]]
[[sc:Ana e mele]]
[[sk:Lasica myšožravá]]
[[sl:Mala podlasica]]
[[sr:Ласица]]
[[fi:Lumikko]]
[[sv:Vessla]]
[[tl:Mustela nivalis]]
[[th:เพียงพอนสีน้ำตาล]]
[[vi:Triết bụng trắng]]
[[tr:Bayağı gelincik]]
[[udm:Юрмег]]
[[uk:Ласка мала]]
[[ug:كىچىك سېسىق كۈزەنى]]
[[vep:Lasicaine]]
[[wa:Marcote]]
[[vls:Wezel]]
[[zh:伶鼬]]
