[[Pilt:Mustela nivalis -British Wildlife Centre-4.jpg|200px|thumb|Lasits]]
'''Lasits''' vai '''lahits''' vai '''las'nits''' ([[ladina kiil|ladina keelen]] ''Mustela nivalis'') om väikene [[elläi]]. Tä om kõgõ vähämb [[kiskja]]. Lasitsit eläs [[Õuraasia]]n, [[Põh'a-Ameeriga|Põh'a-Ameerikan]] ja [[Afriga|Põh'a-Afrikan]], muuhulgan eläs näid ka [[Võromaa]]l. [[Eesti]]n eläs lasitsit egal puul, a näid olõ-iq pall'o. 

Lasits om kõva murdja. Tä või ärq tappa jänesse, kiä om timäst hindäst 5-10 kõrda rassõmb.

==Nimest==
Võro- ja Setomaal om s'oo eläjäkene tunnõt mitmõ nime all:
*'''lasits''' vai '''lassits''' (Kanepi, Karula, Harglõ, Rõugõ, Põlva ja Vahtsõliina kihlkund, Setomaa, Leivu ja Lutsi keelesaarõq);
*'''lahits''' vai '''laihts''' (Karula, Põlva, Räpinä, Setomaa, Leivu);
*'''las'nits''' (Urvastõ, Karula, Rõugõ, Vahtsõliina);
*'''lastik''' (Vahtsõliina);
*'''nirk'''' (Karula, Harglõ, Rõugõ, Põlva, Vahtsõliina, Räpinä). 
Arvada, et ''nirgi'' nimme pruugitas eesti keele mõotusõl. 

==Alambliigiq==
[[Pilt:Least Weasel area.png|200px|thumb|Kon lasits eläs]]
Lasitsil om kolm alambliiki:

*põh'alasits (''Mustela nivalis nivalis'') - eläs Põh'a-Skandinaavian, Vinnemaal ja Põh'a-Ameerikan;
*lõunõlasits (''Mustela nivalis vulgaris'') - eläs Lõunõ-Õuruupan, Põh'a-Afrikan ja Kesk-Aasian;
*''Mustela nivalis minuta'' - eläs Põh'a-Skandinaavian.

==Vällänägemine==
Lasidsa kihä om kõhna, pikk ja väega painsa. Timä pää om väikene, piklik, tömbi nõnaosaga ja olõ-i jämmemb ku kaal. Lasidsa silmäq ommaq suurõq, tummõq ja punnin. Jalaq ja hand ommaq suhtõlidsõlt lühkoq, hanna pikkus om alla poolõ kihä pikkusõst. Jalgo otsan ommaq teräväq tummõq küüdseq ja jalatallaq ommaq väega karvadsõq. 

Lasitsal om neli paari nipõ, a nuuq ommaq nätäq õnnõ imätsil. Titiluu om esätsil küländ lühkene (1,6-2 cm). Rasvavaruq ommaq sälgroodso, rauhõ ja jalgo man. Lasitsal ommaq hanna all musklilidsõq anaalsõq näärmeq mõõtõga 7 x 5 mm, kon ommaq kergehe lakjalindajaq haisuollussõq. Noidõ ollusidõ hais ja keemiline kuunsais om tõistsugunõ ku suurõllasitsal.  

[[Pilt:Mauswiesel.jpg|200px|thumb|left|Lasits tund ohto.]]
Lasitside suurus sõltus elopaigast ja alambliigist inämb, ku suurõmbal jaol tõisil imetäjil. Mõnõ liigi lasitsaq võivaq ollaq kooniq neli kõrda rassõmbaq, ku mõnõ tõsõ liigi umaq. Mõnõn alambliigin võivaq esädseq lasidsaq ollaq 1,5 kõrda pikembäq ku imädseq. Hand või kah ollaq pikemb vai lühemb, hariligult om timä pikkus 13-30% kihä pikkusõst. Esätside keskmäne kihä pikkus om 13-26 cm, imätsil 11,4-20,4 cm. Hanna pikkus om esätsil 1,2-8,7 cm, imätsil 1,7-6 cm. Esädseq kaaldvaq 36-250 grammi, imädseq 30-117 grammi.

Lasitsa talvõkarv om paks ja lühkene. Põh'alasitsa karv om pehmeh ja siidine, lõunõlasidsa karv om jämmemb. Suvõkarv om väega lühkene, hõrrõmb ja tugõvamb. Lasitsal om üttekarva hand. Lasits om väega [[Suur-lasits|suurõlasidsa]] muudu, õnnõ suurõlasidsa hannaots om must ja tä om lasitsast veitse suurõmb. Suvõl om lasits hellepruun, kõtu alt (muuhulgan lõvva alt ja jalgo sisekülgi päält) valgõ vai kõllakas. Lasidsaq, kiä eläseq põh'a puul, lääväq talvõl üleni lumivalgõs. Helle ja tummõ karva vaihõl om selge piir.

Lasits liigus hüpäten. Ede- ja tagakäppi jälgi vaih om 18-35 cm.

==Eloviis== 
===Poignõmine===
Lasitsaq paaritusõq mahlakuust hainakuuni. Näide [[tiinüs]] kest 34-37 päivä. Keskmädselt saavaq nääq kõrraga 6 poiga, kiä saavaq sugukütses 3-4 kuuga. Imä kasutas poigõ ütsindä. Pujaq kaaldvaq sündüden 1,5-4,5 grammi, nääq ommaq roosaq, paljaq, sõkõq ja kurdiq. 4 päävä vannudsõlt om näil valgõ aloskarv. 10-päävätselt saasõ nättäväs piir karvkattõ tummõ ülemädse poolõ ja helle alomadsõ poolõ vaihõl. Piimähambaq tulõvaq katõ-kolmõnädälidsel lasidsal, sõs näid võõrutõdas. Silmäq ja kõrvaq lääväq vallalõ 3-4 nädäli vannudsõlt. 8-nädälidselt mõist lasits joba murdaq. Pujaq nakkasõq umma ello elämä, ku ommaq 9-12 nädälit vanaq.

===Elopaik===
Lasits ei kaivaq hindäle esiq elämises uust, a eläs tõisi eläjide (nt. mütäq vai rotiq) maahajätet uusõn. Oosõ sissekäük om umbõs 2,5 cm lagja ja säält saa pesäkambrõhe, miä om kooni 15 cm maa all. Pesäkambrõ läbimõõt om 10 cm ja tuu om voodõrdõt kõrsi ja lasidsa saakeläjide nahkoga. Pesäkambrõn lasits maka, hoit poigõ ja süüki.

==Süük==
Lasits süü päämädselt [[hiir]]i ja tõisi väiksit jüräjit. Hariligult tä lää-eiq kallalõ täüskasunulõ hamstrilõ vai rotilõ.

==Lasitsist Sillavee Floriida perrä==

Sillavee Floriida Rõugõ kihlkunnast om kõnõlnuq niimuudu. ''A las'nits eläs külh huuniidõ all ja kiviunikiidõ sisehn. Timä um väikene eläjäkene. Ime hiire verd ja püüd jänesepoigõ kinniq. Liha timä ei süüq, muguq eläs verest. Liha jätt sinnäq samma paika, sööguq tuu, kiä taht ärq. Tedä peeti hüäs eläjäs. Tedä es püüdäq. Timä nimme võeta-õs suuhhõ õs. Ülti, et määnäst karva lasnits um majahn, säänäst karva lätvä eläjäq edesi. Neid oll' mitmasugutsiid. Oll' vereväkeiisi ja kiriväkeiisi. Jaq oll' valgiid.''

''Naid kattõ kiä es putuq - lasnitsõt ja siili. Mõlõmbaq olliq hüäq. Nimäq häödiq ärq pall'o rottõ ja hiiri, mood'o nuuq olõs silmäq pääst ärq söönüq.'' ("Kuiss vanal Võromaal eleti", lk. 595).

[[Katõgooria:Eläjäq]]

[[an:Mustela nivalis]]
[[ang:Ƿesle]]
[[ay:Jisk'a achuqalla]]
[[az:Adi gəlincik]]
[[be:Ласка]]
[[bg:Невестулка]]
[[br:Kaerell]]
[[ca:Mostela]]
[[ce:Дингат]]
[[cs:Lasice kolčava]]
[[cv:Шăши юс]]
[[cy:Gwenci]]
[[da:Brud (dyr)]]
[[de:Mauswiesel]]
[[en:Least weasel]]
[[eo:Vizelo]]
[[es:Mustela nivalis]]
[[et:Nirk]]
[[eu:Erbinude]]
[[fa:راسو]]
[[fi:Lumikko]]
[[fr:Belette]]
[[frr:Huarem (slach)]]
[[fy:Wezeling]]
[[gd:Neas bheag]]
[[gl:Donicela]]
[[gn:Europa mykurẽ]]
[[he:חמוס השלגים]]
[[hr:Lasica]]
[[hu:Menyét]]
[[it:Mustela nivalis]]
[[ja:イイズナ]]
[[ka:დედოფალა]]
[[kbd:Ужьэ]]
[[kk:Аққалақ]]
[[koi:Учкись]]
[[kv:Ласича]]
[[lt:Žebenkštis]]
[[ltg:Luoceina]]
[[lv:Zebiekste]]
[[mhr:Коляйос]]
[[mrj:Каляиӓш]]
[[myv:Чомболкс]]
[[nah:Cōzamatl]]
[[nl:Wezel (dier)]]
[[nn:Snømus]]
[[no:Snømus]]
[[nv:Dlǫ́ʼii yázhí]]
[[oc:Mostèla]]
[[pcd:Moutòle]]
[[pl:Łasica]]
[[pt:Doninha]]
[[qu:Uchuy achuqalla]]
[[ro:Nevăstuică]]
[[ru:Ласка]]
[[sc:Ana e mele]]
[[se:Nirpi]]
[[sk:Lasica myšožravá]]
[[sl:Mala podlasica]]
[[sr:Ласица]]
[[sv:Vessla]]
[[th:เพียงพอนสีน้ำตาล]]
[[tl:Mustela nivalis]]
[[tr:Bayağı gelincik]]
[[udm:Юрмег]]
[[ug:كىچىك سېسىق كۈزەنى]]
[[uk:Ласка мала]]
[[vi:Triết bụng trắng]]
[[vls:Wezel]]
[[wa:Marcote]]
[[zh:伶鼬]]
