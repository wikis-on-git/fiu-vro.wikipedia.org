'''Tarto kiil''' om üts [[lõunaeesti kiil|lõunaeesti keelist]], midä või pitäq Eesti põlitsis piirkundliidsis keelis vai [[regionaalkiil|regionaalkeelis]]. Inämbüisi peetäs tarto kiilt siski [[lõunaeesti kiil|lõunaeesti keele]] vai [[eesti kiil|eesti keele]] lõunaeesti murdõrühmä Tarto murdõs. 

Tarto kiilt kõnõldas põhilidsõlt noin vana [[Tartomaa]] kihlkunnõn, miä jääseq lõuna poolõ [[Imäjõgi|Imäjõkõ]]: [[Kamja kihlkund|Kamja]], [[Nõo kihlkund|Nõo]], [[Otõmpää kihlkund|Otõmpää]], [[Puhja kihlkund|Puhja]], [[Rannu kihlkund|Rannu]], [[Rõngu kihlkund|Rõngu]], [[Sangastõ kihlkund|Sangastõ]] ja [[Võnnu kihlkund|Võnnu kihlkunnan]]. Tuu keeleala jagonõs täämbädsel pääväl [[Tarto maakund|Tarto]], [[Valga maakund|Valga]] ja [[Põlva maakund|Põlva maakunna]] vaihõl.

Tõisildõ ku tõisil lõunaeesti keelil, olõ-i tarto keele ja kultuuri edendämises luud umaette seltse ega instituutõ ni Tartomaa rahval paistu-i ollõv kimmäst keelelist tarto hindäpidämist. Tarto keelen ilmu-i lehti ega kuulõ-i raadiosaatit, tedä opata-i koolõn. Väega kehvä ütiskundlidsõ staatusõ ni väiku ja kibõhõhe vanõmbas jäävä kõnõlõjidõ hulga peräst om tarto kiil lõunaeesti keelist kõgõ suurõmban ohon. 

Tarto kiilt tundas innekõkkõ ku vanna kiräkiilt. Terminit ''tarto kiil'' omgi sagõhõe pruugit ku vana ''[[lõunaeesti kiräkiil|lõunaeesti kiräkeele]]'' sünonüümi. Täämbädse päävä kiränigest om pruuknuq umin raamatin kõgõ inämb tarto kiilt [[Traadi Mats]]. Viimätsil aastakümnil tunnõt tartokeelitside naljoga ülesastja oll' [[Tuvikese Kaarel]]. Tarto (vai lõunaeesti) kiräkiilt om inämb uurnuq [[Peebo Jaak]], tarto keele murrakit [[Keema Hella]]. Tarto imäkeelega om tunnõt keelemiis ja ütiskunnategeläne [[Hindi Mati]].

Tarto kiilt om uurit päämädselt kas eesti vana kiräkeele vai murdõuurmisõ seen ku naidõ ütte alajako. Eräle om tarto keelega kuikivõrd tegelnüq TÜ Lõunaeesti keele- ja kultuuriuuringidõ keskus (kaeq välislinki), miä kõrrald' 2008. aastaga piimäkuun seminääri "Tarto kiil ja kultuur".


==Kaeq viil==
*[[lõunaeesti kiil]]
*[[mulgi kiil]] 
*[[võro kiil]] 
*[[seto kiil]]
*[[eesti kiil]]

==Välislink==
*[http://www.ut.ee/lekeskus Tarto Ülikooli Lõuna-Eesti keele- ja kultuuriuuringidõ keskus]

[[Category:Keeleq]]
[[Category:Lõunaeesti kiil]]
