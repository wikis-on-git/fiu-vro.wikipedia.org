'''Kivi Aleksis''' (Aleksis Kivi, kodanigunimi Alexis Stenvall; sündünüq [[10. rehekuu päiv|10. rehekuu pääväl]] [[1834]] Uvvõlmaal,  Nurmijärve kihlkunnan – koolnuq [[31. joulukuu päiv|31. joulukuu pääväl]] [[1872]] Tuusulan) oll' [[Soomõ]] [[kiränik]].

== Elokäük ==
Kivi Aleksis sündü külärätsebä perre, tä oll' nelläs poig.Uma latsõpõlvõ oll' tä Nurmijärvel, kost esä tä [[Helsingi|Helsingihe]] opma vei, ku poig oll' 11 aastakka vana. Esä taht', et pojast kerigooppaja saanuq. Edimält opõ Kivi Granbergi Ukko eräkoolin [[Roodsi kiil|roodsi kiilt]]. Tuud aigu es olõq maarahva latsi oppaminõ kuigi harilik.

Järgmädsel aastagal alost' tä opitiid Stockuse Carli koolin. Sääl opõ tä aastagil 1847–1852, edimält algkoolin ja sis kooniq gümnaasiuminiq vällä. 1852. aastagal tuli täl rahapuudusõ peräst kuul katski jättä ja ta opõ edesi umal käel. Tä lõpõt. gümnaasiumi 1857. aastaga lõpul. Tuulsamal aastagal otsust' Alexis, et timäst tulõ-õiq kerigooppaja, a soomõkiilne kiränik.

[[1859]]. aastaga keväjä lätś tä ülikuuli, kon opõ 1865. aastaganiq, ku tä tuu kooli poolõlõ jäti.

1870. aastil naaś Kivi Alexis juuma, kasviq ka meelehädäq. Aastagal [[1872]], ku tä oll' jo paar aastakka vaimuhaiglan olnuq, saiõq arstiq arvo, et Kivvi saa-aiq terves ravitsaq ja tä viidi vele mano Tuusulahe. Tä kuuli 1872. aastaga viimätsel pääväl.

Kivi oll' edimäne kirotamisõga otsa pääle saanuq soomõ keelen kirotanuq Soomõ kiränik, tuuperäst peetäs timmä soomõ kirändüse esäs. 10. rehekuu päiv om soomõ kirändüse päiv, samal pääväl peetäs ka Kivi Aleksise päivä. 
[[Pilt:Aleksis_Kivi_Nurmijärvi.jpg|pisi|Kivi Aleksise kujo Nurmijärvel]]

== Raamaduq ==

* "Bröllopsdansen"
* "Lea"
* "Palokängsepäq" ([[1864]])
* "Kullervo" ([[1864]])
* "Kanervala" ([[1866]])
* "Kihladsõq" (1866)
* "Õllõkäük Schleusingenin" (1866)
* "Üü ja päiv" (1866)
* "Säidse veljä" ([[1870]])
* "Margareta"
[[Katõgooria:Soomõ kiräniguq]]
