[[Pilt:Võromaa kihlkunnaq värmega.jpg|300px|thumb|Võromaa kihlkunnaq. Põlva kihlkund om hellerohilinõ.]]

'''Põlva kihlkund''' om [[kihlkund]] [[Võromaa]] põh'aosan. Põlva kihlkunnast hummogu poolõ jääs [[Räpinä kihlkund]], lõuna poolõ [[Rõugõ kihlkund|Rõugõ]] ja [[Vahtsõliina kihlkund]], õdagu poolõ [[Kanepi kihlkund|Kanepi]] ja [[Urvastõ kihlkund]] ni põh'a poolõ [[Tartomaa]] [[Võnnu kihlkund]]. Põlva kihlkunda jääs suurõmb jago [[Põlva vald|Põlva]] ja [[Laheda vald|Laheda vallast]], [[Võro vald|Võro valla]] põh'apoolinõ jago, [[Lasva vald|Lasva valla]] õdagupoolinõ jago, [[Moostõ vald|Moostõ valla]] lõunapoolinõ jago ni mõnõq küläq [[Veriora vald|Veriora]], [[Kanepi vald|Kanepi]], [[Kõllõstõ vald|Kõllõstõ]] ja [[Vahtsõ-Kuustõ vald|Vahtsõ-Kuustõ vallast]]. Kihlkunna suurus om pia 603 km&sup2;.

Põlva kihlkund om inämb ku 550 aastakka vana. Aoluupaprin nimmatas tedä edimäst kõrda [[1452]]. aastagal. 

==Suurõmbaq ja tähtsämbäq kotussõq==
[[Pilt:Põlva kerik ja vabahussammas 2006 10.jpg|200px|thumb|Põlva kerik ja vabahussammas]]

*[[Põlva]] liin om kihlkunna ja põrõhõlladsõ [[Põlva maakund|Põlva maakunna]] keskus.
*[[Moostõ]] alõvik
*[[Väimälä]] alõvik
*[[Parksepä]] alõvik
*[[Himmastõ]] külä
*[[Kääpä]] külä
*[[Vana-Koiola]] külä
*[[Põlva kihlkunna küläq|Põlva kihlkunna külli nimekiri]]

==Luudus==
[[Pilt:Suur Taevaskoda 2003.jpg|200px|thumb|Suur Taivaskoda om [[Ah'a jõgi|Ah'a jõõ]] veeren Põlva ja [[Võnnu kihlkund|Võnnu kihlkunna]] piiri pääl.]]
Põlva kihlkund om tasadsõ maa pääl. Es'ki kõgõ korgõmp kotus olõ-iq mägi, a hoobis üts nurm [[Kõllõstõ vald|Kõllõstõ vallan]] [[Peräkülä (Kõllõstõ)|Peräkülän]], õkva vasta [[Kanepi kihlkund|Kanepi kihlkunna]] piiri. Tol om korgust merepinnast 150 miitret.

Läbi kihlkunna juuskvaq küländ süväq ja lajaq oroq. Noist kõgõ suurõmbaq ommaq [[Ah'a jõgi|Ah'a jõõ]] ja [[Võhandu jõgi|Võhandu jõõ]] org. Ah'a jõõ viirde jääväq Tillõorg ja Taivaskuaq (korgõq liivakivi paeq). Vähämbäq oroq ommaq [[Orajõgi|Orajõõl]], [[Peri uja]]l ja [[Lutsu jõgi|Lutsu jõõl]]. Nuuq juuskvaq lõunõst põhja. Peri uja juusk Orajõkkõ, Orajõgi ja Lutsu jõgi Ah'a jõkkõ. Orajõõ veereh om ka kihlkunnakeskus [[Põlva]]. Põh'ast lõunõhe juusk [[Kariuja]], miä lätt Võhandu jõkkõ. 

Kihlkunna lõunõpiiri pääl ommaq suurõq [[Vagola järv|Vagola]] ja [[Tamula järv]], a üle kõgõ kihlkunna löüdüs viil hulka väikeisi järvi. Pardsi kandi järveq ommaq väega tummõ viiga. Ts'olgo kant om järvi poolõst väega rikas: [[Pikkjärv (Ts'olgo)|Pikkjärv]], [[Kõvvõrjärv (Ts'olgo)|Kõvvõrjärv]], [[Mustjärv (Ts'olgo)|Mustjärv]], [[Annõ järv]], [[Pille järv]], [[Karsna järv]] ja [[Lauga järv]]. Noist kõgõ suurõmb om Karsna järv (16,3 ha) ja kõgõ vähämb Annõ järv (0,5 ha). Mustjärv (6 ha) õkvalt keset Ts'olgo küllä om kihlkunna kõgõ süvemb - 29,7 miitret. Eestin ommaq tuust õnnõ kolm järve viil süvembäq. Suurõmbist järvist või viil nimmada [[Põlva järv]]e (50 ha), [[Tilsi Pikkjärv]]e (26,6 ha), [[Saarjärv (Saarjärve)|Saarjärve]] (11,9 ha) ja [[Mooste järv]]e (10,4 ha).

Maapõh'an löüdüs verevät liivakivvi, liiva, ruusa ja savvi. [[Joosu]]n om puhast sinisavvi ja tuud om säält ka vällä kaivõt. 

*[[Põlva kihlkunna jõõq|Jõõq]]
*[[Põlva kihlkunna järveq|Järveq]]
*[[Põlva kihlkunna suuq|Suuq]]
*[[Põlva kihlkunna mäeq|Mäeq]]
*[[Põlva kihlkunna oroq|Oroq]]

==Aolugu==

===Muistinõ aig===
Muistidsõl aol võisõ Põlva kihlkund kuulu [[Ugandi]] maakunda. [[13. aastagasada|13. aastagasaa]] alostusõn elli tan küländki pall'o rahvast. Kandsiq olliq [[Rosma kants|Rosmal]] ja [[Kauksi kants|Kauksin]]. Arvatas, et tähtsämbäq kaubatiiq tast läbi lää-s egaq suurõmbit kaubitsõmis- vai käsitüükeskuisi olõ-s. 

===13.-15. aastagasada===
Edimädse sõakäügi Ugandihe teiq s'akslasõq [[1208]]. aastagal. [[1215]] laastõdiq jälq taad maad ja peräst tuud ristiti [[Suur Imäjõgi|Suurõst Imäjõõst]] lõuna puul elänüq inemiseq. [[1224]] luudi keriklik feodaalriik [[Tarto piiskopkund]], kohe ala naas' Põlva kihlkund kuuluma. [[13. aastagasada|13.]] ja [[14. aastagasada|14. aastagasaal]] tapliq tankandin [[s'akslasõq]] ja [[vindläseq]] mitmit kõrdo. [[1322]]. aastagast om teedüst [[Kiräpää kants|Kiräpääle]] ehitet kõvast kandsist, mink peräst peeti mitmit tapõluisi [[14. aastagasada|14. aastagasaal]]. Arvatas, et kandsi man oll' piiskopimõisa. Kihlkunda tunnõti sõs ''Kirapää'' vai ''Kirepi'' nime all.

===16.-17. aastagasada===
[[Mõisa|Erämõisit]] oll' tankandin veidü. Suur osa maast ja talopoigõst püssü Tarto piiskopi käen, alludõn Kiräpää liinalõ.
*[[1558]] [[Liivi sõda|Liivi sõa]] alostusõn Tarto piiskopkund häösi ja ala läts Vinne võimo ala.
*[[1582]] [[Jam Zapolski vaihhõraho]] perrä läts' taa kant [[Poola-Leedu riik|Poola-Leedu riigi]] ala. Põlva kihlkunna ala kuulu Kiräpää staarostkunda.
*[[1600]] sai Põlva ümbrüs rassõhõ kannahtaq Poola-Roodsi sõan.
*[[1601]] olliq tan nälähädä ja [[katsk]], minkperäst kuuliq inämb ku poolõq inemiseq.
*[[1625]] läts' taa kant [[Roodsi]] võimo ala. Põlva kerkokihlkund jäi pia poolõ vähämbäs, ku tuu tükest tetti [[Räpinä kihlkund|Räpinä]] ja [[Kanepi kihlkund|Kanepi]] kihlkunnaq. 
*[[1688]] luudi Põlva kihlkunna edimäne talorahvakuul - [[Põlva köstrikuul]] - [[Mamastõ]] külän Köstremäel.

===18.-19. aastagasada===
[[Põh'asõda|Põh'asõan]] läts' taa kant [[1704]]. a. Vinne võimo ala. [[1710]]-[[1711]] oll' katsk. [[1766]] luudi külä- vai mõisakooliq [[Himmastõ]]n, [[Adistõ]]n, Koiolan, [[Mõtstõ]]n, [[Moostõ]]n, [[Karilatsi]]n, [[Kähri]]n, [[Tännässilmä]]n, [[Varbusõ]]l, [[Kioma]]n, [[Joosu kuul|Joosun]], [[Raistõ]]n, [[Navi]]l. [[1784]] tetti Põlva kihlkunna lõunapiiri pääle [[Võro|Võro liin]] ja luudi [[Võromaa|Võro maakund]], kohe üten Põlva kihlkunnagaq naas' kuuluma 8 kihlkunda. 

[[1822]] and' kerkoopõtaja [[Schwartzi Johann Georg]] Põlva kihlkunna talorahvalõ priinimeq. Noidõ hulgan olliq näütüses Hurt, Usin, Suur, Pikk, Kink, Kure, Semm, Sokk, Nilbe, Põvvat, Lepp, Piho, Luts, Hiir, Kurvits, Kahre, Kanarik, Kirber, Turi, Vill. [[1833]] kõrraldõdiq [[Põlva köstrikuul]] ümbre [[Põlva kihlkunnakuul|Põlva poissõ kihlkunnakoolis]]. [[1840]] asot' [[Schwartzi Johann Georg|Schwartz]] [[Põlva]]n [[Eesti]] edimädse karskusseldsi. [[1850]] ehitediq valmis [[Kähri kerik|Kähri Pääingli Miikaeli Õigõusu kerik]]. Tuu kerko man naas' [[1851]] tüüle [[Põlva õigõusu kihlkunnakuul|vinne õigõusu kihlkunnakuul]].

Talla naati perises ostma [[1846]], tuu sai huugu mano 1860. aastagil, ku talopujaq naksiq [[Lina|linakasutamisegaq]] rahha tiinmä. Vällä rännäti [[1855]]-59 ja [[1908]]-09 [[Samaara kubõrmang]]o, [[Vologda]]he ja [[Tsiber]]ihe. Pääle 1866. aastaga vallareformi oll' kihlkunnan 15 valda: Joosu, Kiuma, Kähri, Mooste, Partsi, Peri, Pragi (Aleksandri), Saarjärve, Tilsi, Timo, Vana-Koiola (Koiola), Varbusõ,  Vahtsõ-Koiola, Võro ja Väimälä vald. Ildampa (nt. 1892 ja 1917) panti noid valdo umavaihõl kokko ja näid jäi veidembäs. 

1897-1916 oll' Põlva ligidäl [[Puuri külä|Puuril]] Võro kreisi kurttummõ kuul.

===20. aastagasada===
[[20. aastagasada|20. aastagasaa]] alostusõn oll' kihlkunnan 21 [[mõisa]]t: 14 [[perismõisa]]t, 4 [[riigimõisa]]t, 2 [[kõrvalmõisa]]t ja 1 [[kerkomõisa]]. Pääle tuu oll' viil 13 [[kar'amõisa]]t.
*[[Põlva kihlkunna mõisaq|Põlva kihlkunna mõisidõ nimekiri]]

[[Pilt:Põlva Vabahussammas kihlkund.jpg|200px|thumb|Kiri Põlva kihlkunna Vabahussamba pääl]]
1928. aastagal panti kihlkunnakeskustõ [[Põlva]]he pistü [[Põlva Vabahussõa mälehtüssammas|Vabahussõa mälehtüssammas]].

==Kiil, kultuur ja haridus==

===Kiil===
Põlva kihlkunnan kõnõldas päämädselt hummogu-võro kiilt, tuu om küländ üttemuudu [[Räpinä kihlkund|Räpinä kihlkunna]] keelega. Peräsilbin om hariligult ''o'' (mitte ''u''): ''talo'', ''kodo'', ''käro'', ''tego'', ''pido''. Sisenütlejä käänüsse lõpp või ollaq nii ''h'' ku ''n'': ''kotoh'' vai ''koton'', ''mõtsah'' vai ''mõtsan'', ''käeh'' vai ''käen''. Minnevao mitmusõn üteldäs hariligult: ''nimäq ollivaq'', ''käveväq'', ''kaivaq'', ''teiväq''. Sõna lõpon vai inne ''k''-d om sakõstõ ''h'': ''hamõh'', ''terveh'', ''tereh'', ''palohk'', ''molohk'', ''vikaht''. Räpinä kihlkunnast vai Põlva kihlkunna põh'ajaost perit inemise või ärq tundaq tuu perrä, ku tä ütles: ''tä sööse'', ''joosõ'', ''veese'', ''toosõ'', ''käüse'', ''aasõ'', ''jääse''. Muial Võromaal üteldäs ''tä süü'', ''juu'', ''vii'', ''tuu'', ''käü'', ''aja'', ''jääs''.

[[Põlva kihlkunna sõnaq|Sõnno nimekirän]], midä om üles kirotõt õnnõ Põlva kihlkunnast, om umbõs 700 sõnna. Sinnäq kuulussõq näütüses sõnaq ''jommõlinõ, jurnama, kakõrus, krobahtuma, kõrvitsikku, kügärootsakala, meelevallatu, pidejih'' jne.

Üts näütüs Põlva kihlkunna keelest. ''Innevanast iks ollegi elo väega rassõ. Pall'o sõto oll', sõaq riisõvaq ja tapivaq inemisekeisi ja palotivaq külli. Soiõ ja mõtsu seehn olnuvaq sõatarõq, kohe saanuq paossihe minnäq, ku hädä suurõs lätse. A alati jõvva-as ärq paedaq. Ku sõal oll' kõik äräq lahutu ja puhtas rüüstedüq, sõs tullivaq vinne sissiq, kasõvaq perägi ärq.'' 

''Sissiq pannivaq hindä parki, tullivaq suurõ kisa ja kärägaq. Inemiseq pagõsivaq küläst mõtsu vai kohe saivaq. Kõigil oll' jo teedäq, et kes sisse kätte jääse, tuu maaha tapõtas. Vanast olnuvaq säärtseq ah'otagotsõq, kohe inemine mahtu, kutsutu virusts'oroq. Ahokütjä jäänüq pagõmisõga ildas, karanuq ruttu virusts'orro pakku, käknüq hindä ärq. Käküssist salahuisi vaht'nuq, mis sissiq tegeväq. Ah'oh puuq palanuq, sissiq joosnuvaq tulõ paistõlõ hinnäst lämmistämmä. Mõnõq kisknuvaq hindä paljas, et lämmi parembahe mano saasõ. Naistõrahvast olnuq inämp ku meesterahvast. Mõnijago lämmistänüq hinnäst tulõ paistõl, mõnijago söönüväq. Sis lännüväq küllä müüdä riisma ja saaki saama.'' 

''Ku tarõh kõik vagatsõs jäije, sõs hiile ah'okütjä soejulgusi virusts'orost vällä ja kaijõ kuis salamahtu tõistõ mano mõtsa sai lipsata ja tiidmist viiäq. Sõs külärahvas pidänüväq nõo kokko, mis kutsmada külälistega ette võttaq. Kisknuvaq noorõq kõivoq kõgõ juurõga maast üles, laas'nuvaq haroq ja ossaq mant äräq ja tennüväq säärtseq kooloperäq, et ku matsu annat, sõs um vaimlanõ kooluq. Noidõ kooloperriga tapnuvaq nimäq üüse magamise päält kõik nuuq sissiq äräq. Saanuq pall'o sisse hukka. Hää, et mõtsah nuuri kõiva jakku.'' (Kõnõlnuq Rammo Ann [[Adistõ]] küläst, sündünüq 1864. Jutt om perit raamadust "[[Võru keel (raamat)|Võru keel]]".)

===Kooliq===

Põlva kihlkunnan om ([[2006]]. a. saisogaq) 16 kuuli: 3 keskkuuli, 5 põhikuuli, 3 algkuuli, 1 erivajaduisiga latsi kuul, 1 kutsõkuul ja 3 huvikuuli.

*[[Põlva kihlkunna kooliq|Põlva kihlkunna kuulõ nimekiri]]

===Latsiaiaq===

===Kultuuriasotusõq===

===Sport===
Põlva [[käsipall]]imiiskund "Serviti" om üts Eesti kõvõmbit.

==Majandus==

Põlva kihlkunnan tegeldäs põhilidsõlt [[põllumajandus]]õgaq. 

==Kuulsambaq inemiseq==
[[Pilt:Hurda Jakobi mälehtüssammas Põlvan.jpg|120px|thumb|Hurda Jakob om üts kuulsamb Põlva kihlkunnast perit inemine]]

*[[Hurda Jakob]] - rahvaluulõ- ja keeletiidläne, ütiskunnategeläne. Perit [[Himmastõ]]st. 
*[[Wrangelli Ferdinand]] - meresõitja ja maiõuurja. Latsõpõlvõn elli [[Joosu mõisa]]n. 
*[[Kõivo Madis]] - füüsik ja kiränik. Imä oll' perit [[Tännässilmä]]st. 
*[[Põdra Ernst]] - sõaväeläne, kindralmajor. Sündü Aleksandri vallan. 
*[[Teppo August]] - lõõtspillimeistre. Elli [[Loosu]] külän.

Tõisi Põlva kihlkunna inemiisi: [[Härmsi Mihkli]], [[Ivaski Albert]], [[Käisi Johannes]], [[Lepä Lembit]], [[Oldekopi Gustav]], [[Raudsaarõ Hugo]], [[Schwartzi Johann Georg]], [[Vahtra Jaan]].

==Kaeq viil==

==Kirändüs==

* [[Reimanni Nele]], "Võromaa kodolugu", [[Võro Instituut]], [[Võro]], 2004
* "Võrumaa. Maateaduslik, tulunduslik ja ajalooline kirjeldus", [[Tarto]], 1926
* "Põlva kihelkond 550", Põlva Rahvahariduse Selts, 2002

==Välislingiq==
*[http://www.mois.ee/kihel/polva.shtml Põlva kihlkunnast Eesti mõisaportaalin]
*[http://www.history.ee/vallakohus/polva.jpg Põlva kihlkund] Rückeri Carl Gottliebi 1839. aastaga  [[Liivimaa kubõrmang|Liivimaa]] spetsiaalkaardi pääl
*A. Madibergi 1927. a. kor'at [http://www.folklore.ee/pubte/ajaloolist/polva/ aoluulinõ tradits'uun Põlva kihlkunnast]
*[http://www.rahvaroivad.folkart.ee/rahvaroivad/louna-eesti/polva Põlva kihlkunna rahvarõivaq] rahvarõivaportaalin

{{Võromaa kihlkunnaq}}

[[Katõgooria:Põlva kihlkund]]
[[Katõgooria:Võromaa]]
[[Katõgooria:Võromaa kihlkunnaq]]
