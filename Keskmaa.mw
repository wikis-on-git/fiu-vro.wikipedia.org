Keskmaa um vällämärgütet maa-ilm ja maisõmaa J.R.R.Tolkieni teosist "Sõrmussidõ esänd", "Kääbik", "Silmarillion" jt. Keskmaa sai näüdüses inglüse kultuuriruumi ulmõkirändüse maa-ilma-luumisõ pruukele ning panď alosõ säändsidele ulmõžanridõlõ nigu LARP (''Live Action Role Play,'' perüs-tekev-osamäng) ja ''fantasy tabletop roleplaying game'' (ulmõ-lavvaosamäng), midä tallitatas ka Eestin ja mink lätteainõq ummaq sakõstõ Keskmaa perrä.

== Sise-aolugu ==
Edimält olľ Eru Ilúvatar, kiä lõi laulu ja suurõq vaimoq ''valaq'' ja ''maiaq.'' Valaq ja maiaq kuuldõq tuud laulu ja näkkesiväq maa-ilma Ardat ja tuu meeldü näile. Nä lauleq üten, a kõgõ vägevämb vala Melkor pruuve laulu uma himo perrä tõõsõs tetäq. Sõs käkiti laul näide iist ja nä jäieq segähüsen pümehühe. A Eru Ilúvatar üteľ valadõlõ ja maiadõlõ, et nä lääsiq ja luusiq esiq maa-ilma. Ja suurõq valaq ja näide abilisõq maiaq tegiväq maa-ilma valmis. A Melkor taht' kõiḱ ummamuudu tetäq ja tuust tull' pall'o tüllü ja sõta.

Pääle maa-ilma luumist heränesi Arda edimäne mudsugaq rahvas: haldjaq. Ku nä heränesiväq, olľ ilm viil pümme ja es olõq ei kuud ei päivä. Melkor rööve noid haldjaidõ ja vaivas' neidä, ni muut' näq uma rahvas, vadilasis e ''orkis''. Pia heränesiväq ka maalisõq, kink tekk' sepp-vala Aule, suuvidõn uma latsi.

Valaq lõivaq katś lampi, miä hiilasivaq ku kuu ja päiv, a Melkor tull' sõagaq ja häöteli nuuq. Tuu pääle võtsiq valaq Melkori vangi, a tä mänge kahõtsõmist ja tä lasti priis. Valaq tegiväq vahtsõq lambiq puudõ müntü ja, lõüdnüq haldjaq, kutsiq nä hindä mano Valinorihõ, ni mõnõq lätsiq.

Nuuq haldjaq eläsiq Valinorin, ja suur haldjasepp Feanor noldoridõ hõimost tekk' illosaq kalliq-kiviq silmariliq, midä Melkor himost. Melkor sosist tälle kõrva ja tõhut' tedä valadõ vasta. Sis ründäs' Melkor jälq Valinori ja häöteli lambipuuq ni varast' silmariliq. Kukki Feanori keelati ärq minnäq, ründäs tä uma hõimogaq Valinori sadamit ja tapp' tõisi haldjit, et saiaq Melkori takan ajamisõs laivo.

Sis lätś Feanor uma hõimogaq Valinorist ärq, ja valaq pandsiq päivä ja kuu taivan käümä, ni Keskmaal heränesiväq Eru Ilúvatari tõisõq latsõq, inemiseq, ja nakas' Keskmaa edsimäne aig.

Edsimäsel aol võidõlivaq haldjaq ja alguperäliseq inemiseq Melkori vasta, kedä kutsudiq noq Morgothis ("Maailma Mustas Vainlasõs"). Kukki Morgoth valits' ao edeotsan inämbüst Keskmaad, võit' haldjaq, inemiseq ja valaq tedä lõpus ni tä visadiq maa-ilmast vällä.

Tõisõl aol ehitäsiväq inemiseq suurõ liina Númenori, miist sai väkev kuningariiḱ. A Morgothi inneskine käsiläne maia Sauron kuda salanõvvo ja tõhut' inemisigiq valadõ vasta. Sis häötäsiväq valaq Númenori ja Valinor eräldädiq maa-ilmast ni inemiseq es saa sinnäq inämb minnäq. A inemiseq tegiväq Keskmaal vahtsõq kuningariigiq ja ku Sauron pruuvõ Keskmaad ärq võttaq, heitsiq inemiseq ja haldjaq tä üten alaq.

Agaq inemiseq ja haldjaq ei joudsõq Sauronit tappaq, ja ao joosul inemiste ja haldjidõ joud alanõsi ja Sauron toibu, ja võidediq viil kolmanda ao lõpun "Kääbigu" ja "Sõrmussidõ esändä" aol.

== Rahvaq ==
'''Haldjaq''' - Ilúvatari edsimäseq latsõq, haldjaq ummaq ilosaq, targaq, ja väkeväq. Haldjaq ummaq kuulmaldaq, ni ei mõista sakõst surmlikõ rahvidõ murrit. Haldjil um katś päämäst kiilt: kvenja kiil, midä pruukvaq nuuq, kink hõim um peri Valinorist, ja sindari kiil, midä pruukseq maahajäänüq.

'''Inemiseq''' - Ilúvatari tõisõq latsõq. Inemistel um "surmlikusõ kink" ja nä ummaq lühembä eloiägaq ku tõisõq rahvaq, kukki nuumenoorlasõq võisõq elläq mitundsata aastakka. Nä ummaq kõgõ päälenakkajamb rahvas.

'''Kääbiguq''' - inemiste tõug, kiä eläseq Kihlkunnas kutsut maal Põh́a-Keskmaal. Nä ummaq latsõpikkusõq ja piäväq luku rahulidsõst ja hääst elost.

'''Maalisõq''' - sepp Aule rahvas, kel Eru Ilúvatar lubasi elläq. Nä ummaq sepaq ja mäekaibjaq, hoidvaq kulda ja kallitkive, ni piäväq avvost ja vanavanõmbist. Maalisõq ummaq lühükeseq ja karvatõduq, mõnõ meelest esikiq jälleq. Näil um uma kiil, kusduli kiil, a tuud kõnõlõq nä inne hindävaihõl, muidoq kõnõlõtõn tõistõ rahvastõ kiili .

'''Vadilasõq''' - vadilasõq e orkiq ummaq uma-aolisõq haldjaq, kiä ummaq vaivat Morgothi ja Sauroni teenistüste. Nä ummaq hirmsaq ja jõhikudsõq, eläseq maa all ja ummaq hääq sõariisto tegemä.
