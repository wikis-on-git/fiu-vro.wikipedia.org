'''Tohokiri nr 292''' om kõgõ vanõmb teedäq [[Õdagumeresoomõ keeleq|õdagumeresoomõ]] keelen kirotõt tekst, ütś [[Novgorodi tohokir'äq|Novgorodi tohokirjost]]. Tekst om kirotõt [[13. aastagasada|13. aastagasaa]] keskpaigan. Tohokirä löüdseq [[Nõvvokogoliit|nõvvokogoliido]] uur´jaq [[1957]]. aastagal [[Artšikovi Artjom|Artšikovski Artjomi]] juhit välläkaibmisõl [[Novgorod|Novgorodi]] liina õdaguosast. 

Tohokirä pääle om kirillitsa tähtiga kirotõt kolm rita sõnno, aq olõ-õi sõnavaihõ. Inämbjaolt om taad peet [[Kar'ala kiil|kar'alakeelidses]] pikseloidsus.

== Tohokiri ==

[[Pilt:Birch_bark_letter_no._292_transcript.PNG|keskel|800x800px]]
[[Pilt:Birch-bark_letter_292_real.jpg|keskel|800x800px]]

== Seletüseq ==
Tohokiri om kirjä pant vinne tähtiga, sõnnol olõ-õiq sõnnavaiht. Kolmanda ria tähti om kõgõ rassõmb vällä lukõq ja selle om ka eri uurjil umaette arvaminõ. <ref>[http://www.kotikielenseura.fi/virittaja/hakemistot/jutut/vir99laakso.pdf Laakso, Johanna 1999. Vielä kerrän itämerensuomen vanhimmistä muistomerkeistä. ''Virittäjä ,'' 4, 531–555.]</ref>

Inämbäle peetäs taad kar'alakeelidses pikseloidsus. <blockquote>''юмолануолиїнимижи''

''ноулисѣханолиомобоу''

''юмоласоудьнииохови''</blockquote>Vinne tähtiga kirjäpanõk tege uurijilõ mõistmisõ rassõmbas. [[1963|1963.]] aastagal püüdse Artšikovski Artjom taad ladina tähtiga kirotaq niimuudu:<blockquote>''jumolanuoli.i.nimiži'' 

''nulišehanoliomobu'' 

''jumolasudьniiohovi''</blockquote>1991. aastaga Vermeeri ümbrepanõk om veidükese vabamiilsemb:<blockquote>''jumolanuliinimiži'' 

''nuliše[h/l]anoliomobu'' 

''[hu/lu]molasudьni[i/p]ohov[i?]''<ref>Vermeer, Willem 1991: Aspects of the oldest Finnic poem and some related texts (Novgorod birchbark documents 292, 56 and 403). – A. A. Barentsen, B. M. Groen & R. Sprenger (ed.): Studies in West Slavic and Baltic Linguistics. Studies in Slavic and General Linguistics 16 s. 315–369. Rodopi, Amsterdam 1991.</ref></blockquote>Võro keele mõistjilõ om mõni sõna õkva tutva: ''jumola'' om ''jumal'', ''nuoli'' om ''nuul'.'' Aq sääl om ka paar vinnekeelist sõnna: ''sudь'' 'kohut mõistma'.

=== Katsikvabahelü ''ou'' ===
Edimädse ria pääl om sõna ''nuoli''. Pikäst ''oo-''st om saanuq ''uo'' põh'apoolidsidin õdagumeresoomõ keelin nigu [[Soomõ kiil|soomõ]] ja kar'ala. Vinnekeelidseq täheq ommaq aga uur´jit pannuq mõtlõma, et vai ollaq oll' vindläisil rassõ märkiq näile võõrast ''ü''-tähte.<ref>Vermeer, Willem 1991: Aspects of the oldest Finnic poem and some related texts (Novgorod birchbark documents 292, 56 and 403). – A. A. Barentsen, B. M. Groen & R. Sprenger (ed.): Studies in West Slavic and Baltic Linguistics. Studies in Slavic and General Linguistics 16 s. 315–369. Rodopi, Amsterdam 1991.</ref> A muidokiq om õks tõõnäolidsõmb, et [[katsikvabahelü]] ''uo'' omgi nii vana ja taa om tävveste õigõlõ kirjä pantus. 

=== Miä om ''jumalan nuoli''? ===
Võro keelen võinu üteldäq ''jumala nuul'.''

Jumala nuuli om olnuq tõisilgi rahvil: leedukõisil ''Perkūno strëlos'' (piksejumala Perkūno noolõq), muinasruumlaisil ''telum Jovis'' (ülijumala Jupiteri noolõq).<ref>Haavio, Martti 1964: Tuohikirje n:o 292: Vanha suomalaisen muinaisuskonnon lähde. – Virittäjä 68, 1–17. [= The oldest source of Finnish mythology: Birchbark letter no. 292. – ''Journal of the Folklore Institute,'' 45–66.]</ref>

Om arvat, et nuuq ''jumala noolõq'' ommaq vast õks pikse kärgähtüseq vai välgunoolõq.

== Ümbrepandmisõq ==
Ümbrepandminõ olõnõs tuust, kui muudu tuud teksti ladina tähtiga kirotaq. 

''Jumala nuul' kümme om sul nimmi / Sjoo nuul' om jumala oma / Jumal mõist kohut ja juht'''

''Jumala nuul' inemise / nuul' ja uma nuul' / jumal-kohtunigu hahilaq''

''Jumala nuul', kümme suq nimmi'' / ''nuul' välk, nuul' lask'' / ''kohtomõistja jumal juht''' 

== Lätteq ==
А.В. Арциховский, В.И. Борковский. Новгородские грамоты на бересте (из раскопок 1956 - 1957 гг.). М.: Из-во Акад. Наук СССР, 1963. (vinne keelen)

Аpциховский, А. В. & Боpковский, В. И.: Новгоpодские гpамоты на беpесте (из pаскопок 1956–1957. гг.). Издательство Академии Наук СССР, Москва.

Haavio, Martti 1964: Tuohikirje n:o 292: Vanha suomalaisen muinaisuskonnon lähde. – Virittäjä, 68, 1–17. [= The oldest source of Finnish mythology: Birchbark letter no. 292. – ''Journal of the Folklore Institute,'' 45–66.] 

[http://www.kotikielenseura.fi/virittaja/hakemistot/jutut/vir99laakso.pdf Laakso, Johanna 1999. Vielä kerrän itämerensuomen vanhimmistä muistomerkeistä. ''Virittäjä ,'' 4, 531–555.] (soomõ keelen)

Vermeer, Willem 1991: Aspects of the oldest Finnic poem and some related texts (Novgorod birchbark documents 292, 56 and 403). – A. A. Barentsen, B. M. Groen & R. Sprenger (ed.): Studies in West Slavic and Baltic Linguistics. Studies in Slavic and General Linguistics 16 s. 315–369. Rodopi, Amsterdam 1991. (inglüse keelen)
