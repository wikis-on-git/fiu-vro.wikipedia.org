[[Pilt:Siidisõsarõ.IMG_7196.JPG|pisi|260x260px|Seto lauluselds Siidisõsarõ [[Talliin|Talinan]] [[2012]]. aastagal]]
'''Seto leelo''' om [[Setoq|setokõisi]] päält tuhandõ aastaga vana laulutraditsioon – laulmisviis ni laulukultuur.

[[30. süküskuu päiv|30. süküskuu pääväl]] [[2009]] kand' UNESCO vaimsõ kultuuriperimüse kaitsmisõ juhtkogo seto leelo inemiskunna vaimsõ kultuuriperimüse esindüsnimekirjä.<ref>[https://ich.unesco.org/en/RL/seto-leelo-seto-polyphonic-singing-tradition-00173 UNESCO. Sato mitmõ helüga laulutraditsioon. Inglüse keelen. Pruugit 21.04.2021]</ref>

== Mitmõhelüline laulminõ ==
Päält iku- ni hällülaulõ laulvaq setokõsõq kõgõ koorin ja mitmõ helügaq.  Seto kuur jagonõs katõs partiis vai helüs – ''torrõ'' ja ''killõ''. Naid kattõ passitadas kokko nii vanõmbidõ ku vahtsõmbidõ laulõ seen.

=== ''Torrõ'' ===
''Torrõ'' om päämäne partii vai osa, midä iistütlejä viit kõrratõn lauldas mitmõgese. ''Torrõ'' partii lauljaq ei piäq tävveste üttemuudu laulma, egäüts või veidükese tõisist tõistõ minnäq. Vanõmbidõ helülinte päält omgi kuuldaq, et ''torrõ'' lauljaq ommaq aoluulidsõlt rohkõmb egäüts ummamuudu laulnuq. Mõnikõrd hargnõsõq helüq nii, et tegünes jo kolmaski helü, midä om kutsut alomidsõs ''torrõs''. Parhilladsõq ''torrõq'' laulvaq rohkõmb üttemuudu, unisoonin.

=== ''Killõ'' ===
''Killõ'' om seto leelon korgõmb helü, midä ''killõ'' laulja tõisiga kokko passitas. Vanasti oll' ''killõ'' helüria katõl-kolmõl ülemädsel astmõl, parhilladsõq ''killõq'' laulvaq jo suurõmbaq hellüulatusõgaq, mõnikõrd saatvaq nä ka ''torrõt'' kõrvuisi tertsen.<ref>[http://laul.setomaa.ee/artiklid/seto_laulustiilid Seto laulmisstiiliq. Pruugit 21.04.2021]</ref> 

''Killõ'' helü värm om ''torõhist'' terävämb ja et tuu helü selgemb olnuq, laulvaq hääq ''killõq'' veidükese korgõmbalt. Tuu om ka põh'usõs, mille seto laulu joosul helüstik kõik aig kõrd-kõrrast nõsõs. Ku ta lätt jo nii korgõs, et ''killõl'' om rassõ lauldaq, võtt iistütlejä järgmädse ria kõvva madalambalt. Säänest võtõt üteldäs ''kergütämine'', miä tähendäs, et laulminõ lätt kergembäs.<ref>[http://laul.setomaa.ee/artiklid/seto_mitmehaeaelsus Seto laulu mitu hellü. Pruugit 22.04.2021]</ref>

== Kaeq viil ==
[http://laul.setomaa.ee/ Seto mitmõ helügaq laulutraditsioon. Eesti keelen]

== Lätteq ==
[[Katõgooria:Seto kultuur]]
