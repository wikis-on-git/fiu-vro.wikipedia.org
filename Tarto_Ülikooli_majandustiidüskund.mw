'''Tarto Ülikooli majandustiidüskund''' om [[Tarto Ülikuul|Tarto Ülikool]]i üts sotsiaaltiidüisi valdkunna ossõ. Tiidüskunna juhataja om Vadi Maaja. Tiidüskund om [[Tarto]]n aadrõssin J. Liivi 4.

Majandustiidüskunna süämeas'as om köütäq ja edendäq majanduslist tiidmist riikevaihõlidsõn tiidüsen ja opmisõn Eesti ütiskunna hüäs.

== Aolugu ==
=== Alostus ===
Tarto Ülikoolin nakas’ majandustiidüse oppaminõ 1676. aastagal, ku aoluuprohvõsriq pidiq lugõma majandamistiidüst ni matõmaatigaprohvõsriq raamadupidämist. Edimäst kõrda alost' statistiga ja maatiidüse opituul 1802. aastal ni rahandusõ ja kauplõmisõ opituul tuust aastak ildampa.

=== Rahvaülikuul===
1920. aasta suvõl alost’ õigustiidüskunna man kauplõmisõ osakund, selle et toonaq oll’ noorõl Eesti Vabariigil vaia majandusinemiisi.

Hindäkotsilt nakas’ majandustiidüskund toimõndama õkvalt 1938. aastal. Dekaanis sai prõhvõsri Poomi Eduard ja alostiq kolm tsihti: rahva- ja riigimajandus, käütismajandus ja kimmätüsmajandus.

=== Nõvvokogo aolinõ ülikuul ===
1954. aastal naati jälkiq Tarton majandust oppama, külh agaq üten õigustiidüskunnaga. Ummõhtõ tetti 1968. aastal vallalõ umaette majandustiidüskund. Sis sai dekaanis majandusaoluulanõ Krinali Valner, kiä oll’ tuu ammõdi pääl üttekokko 19 aastakka. Kooniq 1980ndide lõpuniq kand’ majandustiidüskund vastust kauplõmisõ ja rahandusõ as'atundjidõ oppamisõ iist ni viil koolitõdi uurjit.

== Vilistläselo ==
1997. aastagal asot’ tiidüskund vilistläisi jaos seldsi Hermes, miä om seeniqmaaniq esiqeräline terven ülikoolin. Tiidüskunna lõpõtanuq ommaq täämbä kitedüq as'atundjaq, ärijuhiq, majandustiidläseq ja ütiskunnategeläseq. Näütüses om majandustiidüskunna lõpõtanuq Kallasõ Siim, Palo Urve, Alamäe Priit, Rõivasõ Taavi, Kõvaski Katre ja viil mitmõq.

== Tiidüskunna hoonõq ==
Majandustiidüskund oll’ kooniq 1977. aastagani Tarton aadrõsi Vanemuise 46 pääl, pääle tuud agaq liinaveeren Nuurusõ uulitsan. 1999. aasta keväjä kolõ tiidüskund keskliina Narva maantii ja [[Imäjõgi|Imäjõõ]] vaihõlõ, kos nä ollivaq Oeconomicumin 2017. aastaga suvõni.

Alostõn 2017. aasta augustist om majandustiidüskund aadrõsi J. Liivi 4 pääl, innidse rahvaarkiivi majan.

2020. aastagal tetäs vallalõ vahtsõnõ hoonõq nimega Delta, kos nakkasõq ütenkuun opma ja tüütämä puutritiidüseq, [[Matõmaatiga|matõmaatiga]] ja [[Statistiga|statistiga]] instituudi rahvas.

== Matõrjaliq ==
# Majandusteaduskond kolib kaheks aastaks J. Liivi 4 hoonesse. Tartu Ülikooli majandusteaduskond, 2018. [https://majandus.ut.ee/et/uudised/majandusteaduskond-kolib-kaheks-aastaks-j-liivi-4-hoonesse]. 24.10.2018.
# Majandusteaduskonnast. Tartu Ülikooli majandusteaduskond, 2018. [https://majandus.ut.ee/et/985891]. 24.10.2018.
# Missioon ja visioon. Tartu Ülikooli majandusteaduskond, 2018. [https://majandus.ut.ee/et/985891/missioon-visioon]. 24.10.2018
# Pisut teaduskonna ajaloost. Tartu Ülikooli majandusteaduskond, 2018. [https://majandus.ut.ee/et/teaduskonnast/Ajalugu]. 24.10.2018.

== Välislingiq ==
* [https://majandus.ut.ee/et Majandustiidüskonna kodoleht]
