[[Pilt:2022 Russian invasion of Ukraine.svg|pisi|400x400px|Vinnemaa sisseminek (märgit vereväga) saisogaq 02.03.2022.]]
'''Vinnemaa sisseminek Ukrainahe''' om [[Vinnemaa]] sõagaq pääleminek ja rünnäk [[Ukraina]] vasta, miä naas pääle [[24. radokuu päiv|24. radokuu pääväl]] 2022. Sisseminek om osa [[Hummogu-Ukraina sõda|Vinne-Ukraina sõast]], miä naas pääle [[2014]]. aastagal.

Pääle [[2014. aastaga Ukraina revolutsioon|2014. aastaga Ukraina revolutsiooni]] võtt' [[Vinnemaa]] hindäle [[Krõmmi puulsaar|Krõmmi puulsaarõ]] ja Vinnemaa toetuq erälelüüjäq võtiq hindä alaq osa [[Donbass|Donbassist]] Hummogu-Ukrainan, miä kasvi katsa-aastagasõs sõas sääl piirkunnan<ref>Jen Kirby, Jonathan Guyer: [https://www.vox.com/2022/2/23/22948534/russia-ukraine-war-putin-explosions-invasion-explained Vinnemaa sõalinõ pääleminek]. ''Vox'' 28.02.2022. Pruugit 03.02.2022 (inglüse keelen)</ref>. Seo sõaga pääleminek om kõgõ laemb sõalinõ opõratsiuun [[Õuruupa|Õuruupan]] pääle [[Tõõnõ ilmasõda|Tõist ilmasõta]].

== Inne sõta ==

=== Sõaväe kokkoajaminõ ===
2021. aastaga [[Märtekuu|märtekuust]] pääle hoiatiq [[Ameeriga Ütisriigiq|Ameeriga]] ja [[Õuruupa]] julgõolõgiteenistüseq, et Vinnemaa aja ummi sõamiihi Ukraina piiri taadõ ja pand valmis rünnäkut Ukraina vasta<ref>[https://www.err.ee/1608411071/usa-luure-hinnangul-valmistub-kreml-ukraina-rundamiseks USA maakullõmisõ perrä pand Kreml hinnäst valmis Ukraina ründämises] ERR, 22.11.2021. Pruugit 27.02.2022. (eesti keelen)</ref>. Joulukuun ütel' Ameeriga luurõq, et Ukraina piiri takan om joba 175 000 sõamiist<ref>[https://www.err.ee/1608425489/washington-post-venemaa-plaanib-pealetungi-ukrainale-kuni-175-000-soduriga Washington Post: Vinnemaa plaanits Ukrainahe sisseminekit 175 000 sõamehegaq.] ERR, 04.12.2021. Pruugit 27.02.2022. (eesti keelen)</ref> Vinnemaa ammõtliguq helütoroq vääräsiq nuuq jutuq ärq ja ütliq, et Vinnemaa ei tahaq kinkagiq vasta sõtta minnäq<ref>Paul D. Shinkman. [https://www.usnews.com/news/world-report/articles/2021-11-23/putin-spokesman-russia-wont-invade-ukraine-unless-its-provoked Putini kõnnõisik: Vinnemaa ei lähäq Ukrainahe] US News 23.11.2021. Pruugit 27.02.2022. (inglüse keelen)</ref>.

=== Kõnõlõmisõq ===
2021. aastaga joulukuun saat' Vinnemaa NATO-lõ ja USA-lõ umaq julgõolõgiettepanõkiq, minkast tä taht' Washingtonigaq kõnõldaq. Nõudmisõn oll' kirän, et Vinnemaa jaos om tähtsä tuu, et NATO vahtsit liikmit manoq es võttunuq ja inneskidsist [[Nõvvokogoliit|Nõvvokogo Liido]] riike seest, sh [[Baltimaaq|Baltimaist]] sõaväeläseq ja tehniga vällä viinüq<ref>Mihkel Märtens. [https://www.delfi.ee/artikkel/95424817/venemaa-avalikustas-noudmised-nato-le-liitlasvaed-tohivad-baltimaadesse-tulla-uksnes-venemaa-loal Vinnemaa and teedäq umist nõudmiisist NATO-lõ: liitlasõ võivaq Baltimailõ tullaq õnnõ Vinnemaa lubagaq] Delfi 17.12.2021. Pruugit 27.02.2022. (eesti keelen)</ref><ref>[https://leht.postimees.ee/7411535/venemaa-esitas-nato-le-oma-noudmised Vinnemaa esit' NATO-lõ umaq noudmisõq] Postimiis, 18.12.2021. Pruugit 27.02.2022. (eesti keelen)</ref>. Ukraina pallõl', et Õdaguriigiq noid nõudmiisi vasta es võttunuq. Ameeriga and' teedäq, et nimäq ilma Õuruupa riigeldäq sääntsit plaanõ ei piäq<ref>Trevor Hunnicutt. [https://www.reuters.com/world/us/white-house-has-seen-talks-proposals-russia-contact-with-european-allies-2021-12-17/ Vinnemaa taht Valgõ Majaga kõnõldaq] . Reuters 17.12.2021. Pruugit 27.02.2022. (inglüse keelen)</ref>. 2022. aastaga vahtsõaastakuul kõnõldi mitmit kõrdu, a Õdaguriigiq es ütleq, et Ukraina EL-i ja NATO-htõ ei saaq, õnnõ, et egä riik saa uma tulõvigu iist esiq otsustaq. Vinnemaa es olõq tuu vastusõgaq rahu<ref>[https://maailm.postimees.ee/7429352/rjabkov-taganeda-ei-ole-kuhugi-selja-taga-on-moskva Rjabkov: Taganõdaq ei olõq kohegiq, sälä takan om Moskva] Postimiis, 13.02.2022. Pruugit 27.02.2022. (eesti keelen)</ref>. 

=== Pääle kõnõlõmiisi ===
Vinnemaa vei ummi sõamiihi Ukraina piiri taadõ edesi, Ameerika luurõ perrä oll' 17. radokuu pääväl sääl joba 200 000 sõdurit<ref>[https://www.bbc.com/news/world-europe-60407010 Ukraina kriis: Vinnemaa võlss, ku ütel, et vii ummi väki Ukraina piiri mant] BBC News 17.02.2022. Pruugit 27.02.2022. (inglüse keelen)</ref>.

Mitmõq riigiq veiq umaq saatkunnaq Ukrainast ärq<ref>[https://maailm.postimees.ee/7452865/austraalia-evakueeris-saatkonna-kiievis Austraalia vei uma saatkunna Kiievist ärq] Postimees, 13.02.2022. Pruugit 27.02.2022. (eesti keelen)</ref><ref>[https://nordenbladet.ee/articles/139422-kuum-soome-evakueerib-kiievi-saatkonna-tootajad-olukord-on-tosine Soomõ vii umaq Kiievi saatkunna tüütäjäq minemä] NordenBladet 14.02.2022. Pruugit 27.02.2022. (eesti keelen)</ref> ja ütliq umilõ kuakundlaisilõ, et nuuq Ukrainast ärq lännüq. Ka OSCE vei umaq inemiseq Donetskist ärq<ref>Anton Zverev. [https://www.reuters.com/world/us/us-staff-osce-begins-pullout-donetsk-eastern-ukraine-2022-02-13/ OSCE vii umaq tüütäjäq ärq Donetskist, Hummogu-Ukrainast] Reuters, 13.02.2022. Pruugit 27.02.2022. (inglüse keelen)</ref>.

[[18. radokuu päiv|18. radokuu pääväl]] ütel' vinnemeelitside Hummogu-Ukraina erälehoitjidõ juht Pušõlini Denõss, et nä alostiq inemiisi ärqviimisegaq Vinnemaalõ<ref>[https://www.err.ee/1608505187/ida-ukraina-separatistid-alustasid-inimeste-evakueerimist-venemaale Hummogu-Ukraina erälehoitjaq alostiq inemiisi ärqviimisegaq Vinnemaalõ] ERR, 18.02.2022. Pruugit 27.02.2022. (eesti keelen)</ref>. 

[[19. radokuu päiv|19. radokuu pääväl]] kirotiq Hummogu-Ukraina erälehoitjidõ juhiq alla määrüisile, miä käskseq 18–55-aastagaisi miihi püssä alaq<ref>[https://www.err.ee/1608505790/ida-ukraina-separatistid-kuulutasid-valja-mobilisatsiooni Hummogu-Ukraina eräläehoitja kuulutiq vällä väkkehaardmisõ.] ERR, 19.02.2022. Pruugit 27.02.2022 (eesti keelen)</ref>.

[[20. radokuu päiv|20. radokuu pääväl]] jäiq Vinne väeq pääle oppuisi ("Союзная решимость – 2022") õks [[Valgõvinne|Valgõvinnehte]]<ref>[https://www.err.ee/1608506378/venemaa-ja-valgevene-pikendavad-uhisoppust Vinnemaa ja Valgõvinne pikendäseq ütisoppuisi]. ''ERR,'' 20.02.2022. Pruugit 28.02.2022.</ref>.

[[21. radokuu päiv|21. radokuu pääväl]] and' [[Kreml]] teedäq, et [[Putini Vladimir]] plaanits tunnistaq nn "rahvavabariike" [[Donbass|Donbassin]]<ref>[https://www.err.ee/1608507575/putin-tunnustas-nn-donetski-ja-luganski-rahvavabariike Putin tunnist' nn Donetski ja Luganski rahvavabariike]. ''ERR'', 21.02.2022. Pruugit 28.02.2022.</ref>.

[[22. radokuu päiv|22. radokuu pääväl]] naas' pääle Vinne väki sissesõit Donbassi, mink ammõtligus põhjusõs üteldi rahuvalvõq.

== Sõa käük ==
[[Pilt:Житловий_будинок_на_вул._Лобановського,_6-А_після_обстрілу.jpg|pisi|Maja [[Kiiev|Kiievin]] pääle raketirünnäkut 26.02.2022]]

=== 24. radokuu päiv ===
[[2022]]. aastaga radokuu keskpaigas oll' Vinnemaa Ukraina piiri taadõ kokko ajanuq vähämbält 200 000 sõamiist ja jakas' miihi ni sõariisto kokkoajamist.  [[Vinnemaa]] president [[Putini Vladimir]] and' [[24. radokuu päiv|24. radokuu päävä]] hummogul uman videon teedäq sõalidsõst sisseminekist Ukrainahe. Putin ütel', et nuuq, kiä Vinnemaa tegemiisi segäseq, saavaq nätäq midägiq, midä maailm innembi nännüq ei olõq. Vinnemaa alost' rünnäkut umbõs kell viis hummogul. Umbõs 90 kavvõ-, keskmaa ja ballistilist raketti (18.00 saisogaq) lasti sõaliisi objekte ja Ukraina liino pihta. Kuuli vähämbält kümme tsivilisti ja 40 sõamiist, vika sai 20 inemist. 24. radokuu päävä õdagus saiõq vindläseq hindä kätte [[Tšornobõl|Tšornobõli]]. 

=== 25. radokuu päiv ===
Hummogul kl 4 aigu lasti Kiievit siib- ja ballistilisi rakettegaq<ref>Nathan Hodge, Matthew Chance, Tim Lister, Laura Smith-Spark, Helen Regan. [https://edition.cnn.com/2022/02/24/europe/ukraine-russia-invasion-friday-intl-hnk/index.html Ukraina pääliina Kiievit lastas rakettegaq, ütleseq ammõtniguq]. ''CNN'' 25.02.2022. Pruugit 02.03.2022. (inglüse keelen)</ref>. Ukraina valitsus and' teedäq, et lask' üüse vastasõ alla linnumassina, miä sattõ kohegi elomajja ja pand' tuu palama<ref>[https://www.reuters.com/world/europe/explosions-heard-kyiv-official-says-enemy-aircraft-downed-2022-02-25/ Kiievin oll' kuuldaq pahvatuisi, ammõtniguq ütliq, et lasiq vastastõ linnumassina alla]. ''Reuters'' 25.02.2022. Pruugit 03.02.2022. (inglüse keelen)</ref>. Ildampa tull' vällä, et linnumassin oll' hoobis Ukraina [[Su-27]]<ref>Matthew Chance, Tim Lister, Laura Smith-Spark, Helen Regan.[https://edition.cnn.com/2022/02/24/europe/ukraine-russia-invasion-friday-intl-hnk/index.html Kiievin käü kõva võitlus, vindläseq tahtvaq Kiievit piirdu pandaq]. ''CNN'' 25.02.2022. Pruugit 03.02.2022. (inglüse keelen)</ref>.

=== 26. radokuu päiv ===
Vinnemaa sõduriq jõudsõq Dnepri jõõ hummogukalda pääl Kiievi lähküle. Ukraina sõaväeülemb kõnõl' rassõst võitlusõst Kiievi põh'apuulsõn liinaosan Obolinon. Pääle võitluisi läiq liinaosaq ja Kiiev ukrainlaisi kätte<ref>Marja Juonala [https://yle.fi/uutiset/3-12314941/64-3-56620 Ukraina sõajõuq kõnõlõsõq Vinne rünnäkist] ''Yle'', 26.02.2022. Pruugit 03.02.2022 (soomõ keelen)</ref>

Panti masma [[komandanditunn]], inemiisil om keelet välän ollaq õdagu 17-st hummogu 8-niq<ref>[https://www.err.ee/1608513329/soja-kolmas-paev-kiiev-jatkas-vastupanu-venemaa-kannab-suuri-kahjusid Sõa kolmas päiv: Kiiev pand' õks vasta, Vinnemaa kaotusõq ommaq suurõq] ''ERR'' 26.02.2022. Pruugit 03.02.2022. (eesti keelen)</ref>.

=== 27. radokuu päiv ===
Vinnemaa ründäs linnuväljo Kiievi ümbrüsen, kütüsehoituisi ja torojuhtmit: raketirünnäguq saiõq pihta Vassilki nahvtahoitusõlõ<ref>[https://www.ukrinform.net/rubric-ato/3414231-russia-hits-kyiv-regions-vasylkiv-with-cruise-or-ballistic-missiles.html Vinnemaa pommit Vassõlkivit rakettegaq, bensiinijaam palas]. UkrInform, 27.02.2022. Pruugit 27.02.2022. (inglüse keelen)</ref><ref>[https://www.reuters.com/world/europe/town-near-ukraines-kyiv-hit-by-missiles-oil-terminal-fire-2022-02-27/ Liin Kiievi lähkün saiõ rakettega pihta, bensiinijaam palas]. Reuters, 27.02.2022. Pruugit 27.02.2022 (inglüse keelen)</ref>, säsükirgäjide jätüsside hoitusõlõ Kiievi lähkün. Harkivin plahvat' gaasitoro<ref>[https://www.bbc.com/news/live/world-europe-60542877 BBC otsõülekannõq Ukraina sõast]. BBC, 27.02.2022. Pruugit 27.02.2022. (inglüse keelen)</ref>. Vinnemiilseq erälehoitjaq [[Luhansk|Luhanskin]] ütliq, et Rovenki bensiinijaama pand' palama Ukraina rakett. 

Lahenguq käve [[Harkiv|Harkivin]], kohe vindläseq olliq üüse sisse lännüq. Päälelõuna aigu ütel' Ukraina, et om Harkivi tävveligult hindä kätte tagasi saanuq<ref>Anu Kerttula: [https://yle.fi/uutiset/3-12314941/64-3-57386 Harkova tagasi Ukraina käen.] ''Yle Uutiset''. 27.02.2022. Pruugit 28.02.2022. (soomõ keelen)</ref>. 

Putini Vladimir and' käsü pandaq umaq tsäsüväeq (tuumaväeq) korgõmbahe valmisolõmistõ ja ütel' et tuu põhjusõs ommaq NATO ni Õuruupa Liido pääletükjäq ütlemiseq<ref>[https://www.err.ee/1608514298/putin-viis-venemaa-tuumavaed-korgendatud-valmisolekusse Putin vei Vinnemaa tsäsüväeq korgõmbahe valmisolõmistõ] ''ERR'', 27.02.2022. Pruugit 28.02.2022.</ref>. 

Õdagus oll' ümbre piiredüq [[Mariupol]], sõameheq pandsõq hinnäst lahengus valmis<ref>[https://apnews.com/article/russia-ukraine-kyiv-europe-e9cd115540b398be26dfcaf472ec1621?utm_source=Twitter&utm_medium=AP&utm_campaign=SocialFlow Kiievi liinapää: Miiq olõ ümbre piiret, aq võitlusvalmiq.] AP News 27.02.2022. Pruugit 27.02.2022. (inglüse keelen)</ref>.

=== 28. radokuu päiv ===
[[Pilt:Russian shelling of Kharkiv, 28 February 2022.webm|pisi|350x350px|Vinnemaa pommitas Harkivi liina, 28.02.2022.]]
Mitmõq aoleheq kirodiq, et ka [[Valgõvinne]] või Ukrainalõ kallalõ minnäq<ref>[https://maailm.postimees.ee/7464393/valgevene-voib-ukrainale-soja-kuulutada Valgõvinne või Ukrainalõ sõa kuulutaq]. ''Postimiis'', 27.02.2022. Pruugit 28.02.2022. (eesti keelen)</ref><ref>[https://www.is.fi/ulkomaat/art-2000008647118.html Meediävälläandõq: Valgõvinne või Ukraina vasta Vinnemaa mano tullaq.] ''Ilta-Sanomat'' 28.02.2022. Pruugit 28.02.2022. (soomõ keelen)</ref><ref>Stephen M. Lepore: [https://www.dailymail.co.uk/news/article-10559105/Belarus-preparing-join-Russian-invasion-Ukraine-Lukashenko-warns-against-sanctions.html Valgõvinne pand valmis Vinnemaaga üten Ukraina vasta minemä.] ''Mail Online''. 28.02.2022. Pruugit 28.02.2022. (inglüse keelen)</ref>. 

Läti parlament tei muutmiisi säädüisin ja and' umilõ kuakundlaisilõ õigusõ minnäq Ukraina poolõ pääle priitahtligus sõduris<ref>[https://www.reuters.com/world/europe/latvia-allows-its-citizens-fight-ukraine-2022-02-28/ Läti lubaha ummi sõduriid Ukrainahe võitlõma] ''Reuters'', 28.02.2022. Pruugit 28.02.2022.</ref>. Ka Eestin arutõdi, kas eestläseq võinuq Ukrainahe priitahtligus minnäq<ref>[https://www.err.ee/1608515069/fraktsioonid-arutavad-kas-lubada-eestlastel-ukrainas-sodida Fraktsiooniq arotasõq, kas lupaq eestläisin Ukrainan sõtiq.] ''ERR'', 28.02.2022. Pruugit 28.02.2022.</ref>.

Ukraina ja Vinnemaa kõnõlõmisõq naksiq Valgõvinne piiri pääl kl 12.15 kotusõpäälidse ao perrä<ref>[https://www.delfi.ee/artikkel/96017965/blogi-ukraina-okupandid-on-vahendanud-runnaku-tempot-nad-on-kaotanud-5300-sojavaelast Valgõvinne piiri pääl ommaq kõnõlõmisõq, Harkivin tapp raketituli kümnit inemiisi]. ''Delfi'', 28.02.2022. Pruugit 28.02.2022.</ref>. 

Lõuna paiku panti Internetti pildiq ja videoq Harkivi liinast, midä vindläseq mitmikraketihiitjidegaq pommitasõq. Nätäq om ärqhäötedüisi elomajjo, vikasaanuid, kuulnuid tsiviliste.<ref>[https://www.err.ee/1608514736/vene-vagede-raketirunnak-harkivis-tappis-kumneid-inimesi#lg=1&slide=0 Vinne sõaväe raketirünnäk Harkivin tapp' kümnit inemiisi]. ''ERR'', 28.02.2022. Pruugit 28.02.2022.</ref> Haigõmajjo, latsiaido, elomajjo pommitaminõ om [[sõakuritego]]<ref>[https://www.amnesty.org/en/latest/news/2022/02/ukraine-cluster-munitions-kill-child-and-two-other-civilians-taking-shelter-at-a-preschool/ Tsaukpommiq tapiq latsõ ja kats tõist latsiaida sõapakko lännüt inemist] . ''Amnesty International'' 28.02.2022. Pruugit 28.02.2022.</ref>.  

Ohtõrka sõaväebaasi pommitamisõgaq saiõ surma üle 70 Ukraina sõduri<ref>[https://www.washingtontimes.com/news/2022/feb/28/ukrainian-soldiers-killed-after-russian-artillery-/ Ukraina sõdurit saiõ surma ku Vinne suurõqtükiq pommitiq Ohtõrka sõaväebaasi] ''The Washington Times'' 28.02.2022. Pruugit 01.03.2022.</ref>.  

=== 1. urbõkuu päiv ===
1. urbõkuu päävä hummogudsõ saisogaq oll' Ukrainan koolnuq ja vika saanq 5710 Vinne sõamiist, lisäs viis 198 tanki, 29 linnumassinat ja muud tehnikat<ref>[https://suspilne.media/212463-zsu-pro-vtrati-rosii-ponad-5-700-vijskovih-majze-200-tankiv/ Ukraina kindlarstaap Vinne kaotuisist: üle 5700 inemise, ligi 200 tanki]. ''Suspilne'', 01.03.2022. Pruugit 01.03.2022. (ukraina keelen)</ref>.

[[Ameeriga Ütisriigiq]] ja [[Ütiskuningriik]] ütliq, et nail ei olõq võimalik Ukraina õhuruumi kaitsaq, selle et [[NATO]] om kaitsõlinõ ütehüs.

Harkivi liinan kuuli kümnit inemiisi, ku vindläseq pommitiq elo- ja haigõmajjo ni Harkivi Vabahusõ platsi<ref>[https://www.err.ee/1608516065/venemaa-pommitab-kiievit-harkivis-rundas-rakettidega-elurajoone Vinnemaa pommitas Kiievit, Harkivin pommit' rakettega elomajjo.] ''ERR'' 01.03.2022. Pruugit 01.03.2022. (eesti keelen)</ref>. 

Hummokpoolõ tull' teedüs, et ka Valgõvinne väeq ommaq vindläisiga kampa löönüq ja Ukraina vasta sõtta lännüq<ref>[https://www.delfi.ee/artikkel/96052565/video-ja-blogi-johnson-tapal-nato-ei-saa-saata-oma-lennukeid-ukraina-ohuruumi-venemaa-lennukeid-alla-tulistama VIDEO ja BLOGI | Johnson Tapan: NATO ei saaq saataq ummi linnumassinit Ukrainahe Vinne ummi alla tulistama]. ''Delfi'' 01.03.2022. Pruugit 01.03.2022. (eesti keelen)</ref>. Ameeriga ütel' et nääq ei saaq tuud õigõs tunnistaq, selle et neil om veidü teedüst<ref>[https://www.politico.eu/article/belarus-russia-war-ukraine/ Ameeriga ei näeq, et Valgõvinne väki Ukrainan olnuq] ''Politico'', 01.03.2022. Pruugit 01.03.2022. (inglüse keelen)</ref>.

Vinnemaa pommit' Kiievi teletorni, tuu käügin sai pihta ka holokausti memoriaal. Kuuli viist inemist<ref>[https://www.delfi.ee/artikkel/9049325/otseblogi-venemaa-teatas-avalikult-et-alustab-tana-kiievi-pommitamist-teletorn-sai-juba-tabamuse Blogi: Vinnemaa ütel' vällä, et nakas täämbä õdagu Kiievi pommitama. Teletorn joba saiõ pihta]. ''Delfi'', 01.03.2022. Pruugit 01.03.2022. (eesti keelen)</ref>.

=== 2. urbõkuu päiv ===
Vinnemaa laskõvarjoriq tulliq üül vasta hummogut [[Harkiv|Harkivihe]] sisse ja ründäsiq sõaväehaigõmajja<ref>Zoe Zaczek: [https://www.skynews.com.au/world-news/russian-paratroopers-launch-fresh-attack-on-embattled-kharkiv-with-battle-underway-at-military-hospital/news-story/4cbd5625944ddf500545c11291e46302 Vinne lasõvarjoriq ründäsiq Harkivit, talõplus sõaväehaigõmajan] ''Sky News''. 02.03.2022. Pruugit 02.03.2022. (inglüse keelen)</ref>. Harkivi kupõrnaatri Sõnegubovi Oleh ütel' et vindläisi kaotusõq ommaq suurõq<ref>[https://www.err.ee/1608517352/venemaa-saatis-dessandi-harkivisse-ja-mokolajivi-ukraina-teatas-vastupealetungist Vinnemaa saat' dessandi Harkivihe ja Mõkolajivihe, Ukraind an' teedäq vastapääleminekist]. ''ERR'' 02.03.2022. Pruugit 02.03.2022. (eesti keelen)</ref>.

Vinnemaa ütel', et [[Herson]], tähtsä raudtiisõlm ja sadamaliin, om pääle jõvvolist pommitamist lännüq Vinnemaa kätte<ref>[https://www.reuters.com/world/europe/russia-says-it-captures-ukrainian-city-kherson-ria-2022-03-02/ Vinnemaa ütel', et sai Hersoni hindäle] ''Reuters'', 02.03.2022. Pruugit 02.03.2022. (inglüse keelen)</ref>. Hersoni liinapää ütel, et liin om ümbre piirat, aq õks Ukraina käen<ref>[https://www.bbc.com/news/live/world-europe-60582327 Ukraina johtumisõq: Vinnemaa ründäs Ukraina liino]. ''BBC News'' 02.03.2022. Pruugit 02.03.2022. (inglüse keelen)</ref>.

Vinnemaa väeq joudsõq [[Kiiev|Kiievile]] lähkümbäle, 10-15km Kiievist ja lahengumürä on joba Kiievi keskliina kuuldaq. Kiievit pommitadas innekõkkõ [[Iskander|Iskanderigaq]]. [[Eesti kaitsõvägi|Eesti kaitsõväe]] luurõkeskusõ ülemb [[Grosbergi Margo]] arvas', et Vinnemaal lätt' Kiievi võtmisõga viil kats päivä.<ref>[https://www.err.ee/1608517763/grosberg-vene-vaed-jouavad-kiievisse-toenaoliselt-kahe-paevaga Grosberg: Vinne väeq jõudvaq Kiievihe katõ päävägaq.] ''ERR'' 02.03.2022. Pruugit 02.03.2022. (eesti keelen)</ref> Õdagu tull' teedüs, et üts suur mürsk sattõ Kiievi raudtiijaama kõrvalõ, inemiseq olliq pommipaossin ja vika es saaq. Raudtiijaam om tähtsa kotus, kost sõapagulasõq liinast sõa jalost ärq saavaq minnäq.

Tähtsä sadamaliin Mariupol om ümbre piirat ja vindläisi tulõ all<ref>[https://www.err.ee/1608517352/vene-dessant-maandus-harkivis-ja-mokolajivis-mariupol-on-sisse-piiratud Vinne dessant tull' sisse Harkivin ja Mõkolajivin, Mariuopl om sisse piirat]. ''ERR'', 02.03.2022. Pruugit 02.03.2022. (eesti keelen)</ref>.

=== 3. urbõkuu päiv ===
Vinnemaa pommitaminõ tekk' mitmõn Ukraina liinan pall'o kurja. Maaväeq joht Kiievihe es läheq, a kavvõtulõgaq lasti pääliina külh. Viil pommitõdi Harkivit, Ohtõrkat ja Mariupolit. Kõgõ muu man saiõq pihta ka koolimajaq, elomajaq ni pääkeriguq<ref>[https://www.err.ee/1608518684/venemaa-jatkab-ukraina-linnade-tulistamist-osapooled-saabusid-konelustele Vinnemaa jakkas Ukraina liino pommitamisõgaq, mõlõmbaq poolõq jõudsõq kõnõlõmislavva taadõ]. ''ERR'' 03.03.2022. Pruugit 03.03.2022. (eesti keelen)</ref>.

Ukraina võimuq tunnistiq õigõs teedüse, et 300 000 inemisega Hersoni liin om lännüq vindläisi kätte. Hersoni liinapää Kolõhajevi Igor ütel' et Vinne sõduriq käve ka liinavalitsusõ huunõn ja tä pallõl vindläisi, et nuuq inemiisi es tappunuq ja timmä huvitas õnnõ normaalnõ elo liinan.<ref>[https://www.err.ee/1608517352/soja-seitsmes-paev-vene-vaed-sisenesid-hersoni-rundavad-mariupolit Sõa säitsmes päiv: Vinne väeq lätsiq Hersonihe sisse ja ründäseq Mariupolit]. ''ERR'' 03.03.2022. Pruugit 03.03.2022. (eesti keelen)</ref>

Õdakpoolõ naas' pääle kõnolõmiisi tõõnõ vuur'<ref>[https://www.err.ee/1608519473/venemaa-ja-ukraina-alustasid-labiraakimisi Vinnemaa ja Ukraina alostiq kõnõlõmiisigaq]. ''ERR'' 03.03.2022. Pruugit 03.03.2022. (eesti keelen)</ref>. Lepüti kokko, et luvvas kalidor, mink piten saavaq inemiseq ärq pakõq ja kost saa süvväq ja muud kraami tuvvaq<ref>[https://www.err.ee/1608519473/ukraina-ja-venemaa-leppisid-kokku-evakuatsioonikoridoride-loomises Ukraina ja Vinnemaa leppüq kokko humanitaarkalidorõ luumisõn]. ''ERR'' 03.03.2022. Pruugit 03.03.2022. (inglüse keelen)</ref>.

Ukraina päästeammõt ütel', et [[Tšernigin|Tšernigini]] liina varõmidõ alt om lövvet vähämbält 33 kuulnut inemist<ref>[https://www.err.ee/1608518684/venemaa-jatkab-ukraina-linnade-tulistamist Vinnemaa pommitas Ukraina liino edesi]. ''ERR'' 03.03.2022. Pruugit 03.03.2022. (eesti keelen)</ref>.

Edimäist kõrda suurõmba sõa joosul lätsiq Ukraina väeq esiq rünnäkulõ ja võtiq tagasi Kiievi–Žitomiri maantii. Viil lätsiq ukrailasõq vindläisi vasta Irpini man ni pästiq Bucha ja Makarivi<ref>[https://epl.delfi.ee/artikkel/96072983/sojaraport-igor-kopotin-tanane-paev-on-markimisvaarne-ukrainlased-on-sooritanud-kiievi-all-esimesed-vasturunnakud?fbclid=IwAR193KgERj-hwQBQQhSr-akN_fjnXvNlNHI55gfZAefI4YqwOmANMdH36OQ Sõaraport | Igor Kopõtin: täämbäne päiv om nimmamist väärt – ukrainasõq teiq Kiievi all edimädseq vastarünnäkuq] ''Eesti Pääväleht'' 03.03.2022. Pruugit 03.03.2022 (eesti keelen)</ref>.

== Eesti ja Ukraina ==

=== Sõalinõ abi ===
[[2021]]. aastaga joulukuu lõpun taht' [[Eesti Kaitsõministeeriüm]] Ukrainahe saataq [[Tangitõrjõrakett|tangitõrjõrakette]] ja [[Suurtükk|suuritükke]] ja küsse tuusjaos lupa [[Soomõ|Soomõlt]], [[S'aksamaa|S'aksamaalt]] ja Ameerikalt, kink umaq nuuq sõariistaq olliq varrampa olnuq<ref>Madis Hindre, Toomas Pott. [https://www.err.ee/1608451673/eesti-plaanib-anda-ukrainale-rakette-ja-suurtukke Eesti plaanits Ukrainalõ rakette ja suuritükke andaq] ERR, 30.12.2021. Pruugit 27.02.2022. (eesti keelen)</ref>. Ameeriga and' uma luba [[19. vahtsõaastakuu päiv|19. vahtsõaastakuu pääväl]] [[2022]]<ref>[https://www.err.ee/1608471497/politico-balti-riigid-said-usa-lt-loa-ukrainale-relvade-saatmiseks Politico: Balti riigiq saiõq USA-lt luba Ukrainalõ sõariisto saatmisõs]ERR, 19.01.2022. Pruugit 27.02.2022. (eesti keelen)</ref><ref>[https://www.politico.com/news/2022/01/19/us-allies-ukraine-weapons-russia-invasion-527375 USA and' umilõ liitlaisilõ uma hüvähüse sõariisto Ukrainahe saatmisõs] Politico, 19.01.2022. Pruugit 27.02.2022. (inglüse keelen)</ref> ja edimäne jago [[FGM-148 Javelin|Javelini tangitõrjõrakette]] joud' peräle [[18. radokuu päiv|18. radokuu pääväl]]<ref>[https://www.err.ee/1608505247/eesti-saadetud-javelini-raketid-joudsid-ukrainasse Eesti saadõduq Javelini raketiq joudsõq Ukrainahe] ERR, 18.02.2022. Pruugit 27.02.2022 (eesti keelen)</ref>. 25. radokuu pääväl, päiv pääle sõa alostust, and' Eesti teedäq, et saat rakette ja muud sõakraami viil mano<ref>[https://www.err.ee/1608512384/eesti-saadab-ukrainale-taiendavat-relvaabi Eesti saat Ukrainalõ sõariisto mano] ERR, 25.02.2022. Pruugit 27.02.2022. (eesti keelen)</ref>. 2. urbõkuu pääväl joudsõq Javeliniq peräle<ref>[https://mil.in.ua/uk/news/minoborony-estoniyi-druga-partiya-protytankovyh-raketnyh-kompleksiv-javelin-vzhe-v-ukrayini/ Tõnõ laar Eesti saadõtuisi ragetikomplekse Javelin jõudsõ peräle]. ''Militarnyi'' 02.03.2022. Pruugit 02.03.2022. (ukraina keelen)</ref>.

== Maailma riike vastamisõq ==
[[Õuruupa Liit|Õuruupa Liido]] riigiq ja [[Kanada]] panniq hindä õhuruumi Vinne linnumassinile kinniq<ref>[https://www.aripaev.ee/uudised/2022/02/27/von-der-leyen-el-sulgeb-venemaale-oma-ohuruumi von der Leyen: EL pand uma õhuruumi Vinnemaalõ kinniq]. ''Äripäiv'', 27.02.2022. Pruugit 28.02.2022. (eesti keelen)</ref>. Vinnemaalt tuvvas tuuperäst ärq 5 millärdi dollari iist linnukit<ref>[https://www.err.ee/1608515144/euroopa-liisingufirmad-peavad-venemaalt-tagasi-tooma-koik-renditud-lennukid Õuruupa liisingufirmaq piäväaq umaq linnumassinaq Vinnemaalt ärq tuuma] ''ERR'', 28.02.2022. Pruugit 28.02.2022 (eesti keelen)</ref>.

== Lätteq ==
[[Katõgooria:Ukraina]]
[[Katõgooria:Vinnemaa]]
[[Katõgooria:Sõaq]]
