'''Johannes''' (Johannõs) om mehe edenimi. 

Taa om Johannes [[S'aksa kiil|s'aksa keelen]] ja Ioannes [[Ladina kiil|ladina keelen]], võet sinnä üle [[Kreeka kiil|kreeka keele]] (Ἰωάννης ''Iōannēs''), [[Heebreä kiil|heebreä keele]] mehenimest Jochanan (<bdi>יֹוחָנָן</bdi> ''jôḥānān''), tähendüsega 'jummal (Jehoova) om armulinõ'. 

[[Piibli|Vahtsõn testamendin]] omma [[Ristjä-Johannes]] ja [[apostli Johannes]], viimäst pidä traditsioon [[Johannõssõ evangeelium|Johannõssõ evangeeliumi]] ja [[Johannõssõ ilmutus|Johannõssõ ilmutusõ]] kirotajas. 

Vahtsõ testamendi ümbrepandmisõl [[Tarto kiil|tarto kiilde]] pruugiti rahvaumast nimekujju [[Jaan]] (''ristja Jaan'', ''Jani Ewangelium'', ''Jani awwaldamine''). Täüspiibli ümbrepandmisõ [[Eesti kiil|eesti kiilde]] (1739) pruugiti nimekujju ''Joannes'', ildamba ''Johannes,'' miä om [[Ristiusk|ristiusu]] asjust kõnõldõn noq ka võro keelen tavalinõ. 

Haritu kiräpildiga edenimme Johannes naati Võromaal pandma 19. aastasaal. Inne oll´ käügin edenimi [[Juhan]], midä kirotõdi ''Johan'', ''Juhhan'' jm muudu. Ku inemise ammõtlik edenimi om Johannes, ommaq kõgõ hariligumbaq hõikamisvormiq Juhan, viil lühembät [[Juss]] vai [[Juku]], vanast ka Jukk ja Juks. 

[[Katõgooria:Nimeq]]
