'''Sabbe August''' (August Sabbe) (sündü [[1. süküskuu päiv|1. süküskuu pääväl]] [[1909]] [[Rõugõ kihlkund|Rõugõ kihlkunnan]] [[Pindi vald|Pindi vallan]] [[Paidra külä]]n, kuuli [[28. süküskuu päiv|28. süküskuu pääväl]] [[1978]], om matõt [[Tarto]] [[Raadi kalmuaid]]a) oll' [[mõtsaveli]], kinkal õnnõstu hinnäst kõgõ kavvõmb Vinne võimo iist käkki.

==Elolugu==

Sabbe Augusti kats' vanõmbat veljä saivaq hukka [[Vabadussõda|Vabadussõan]]. Esä kuuli 1929. August jäi talo perijas ni elli ja tüüt' sääl vindläisi tulõkiniq. 1941 var'as hinnäst Vinne väkke, 1944 S'aksa väkke ja 1944-1945 jälq Vinne väkke võtmisõ iist. 1945. a. sügüse tull' August mõtsast vällä ja legalisiirü. Tä läts' tüüle Paidra veskihe, s'ollõ et talopidämine Vinne võimo all tälle es passiq. Sääl veskin tüüt' tä aastagil 1945-1949. Suur jago Augusti sõpro olliq mõtsaveleq ja tä käve noidõgaq läbi. 1949. a. hainakuun võtt' KGB tä kinniq ni pääle tüütlemist taht' tä umas agendis tetäq ja käsk' minnäq mõtsaveljo püüdmä. August kõnõl' sõbrolõ, et timäst taheti agenti tetäq. Tä haard' ärq mõtsa minnäq, agaq KGB hääs tüüd es tiiq. Edimädse talvõ var'as hinnäst ütsindäq. 1950 lei kampa Rootsi Jaani mõtsaveljo salgagaq. 1951-1954 var'as hinnäst [[Suur Taivaskuda|Suurõ Taivaskua]] ligidäl punkrin. Tä kuulu Rootsi salga nn. tagalamiiskunda - hoolits' varustusõ, söögi ja eloasõmõ iist. Peräst Rootsi Jaani ja salga juhtvidõ liikmidõ hukkasaamist 1952. a. piimäkuun [[Räpinä]] ligidäl [[Ristipalo]]n ja Taivaskua punkri üleslöüdmist 1954. a. talvõl naas' hinnäst ütsindäq käk'mä. 1954-1978 käkke hinnäst päämidselt kodokandi mõtson. Inämbüse tuust aost oll' tä "üleliidolidsõlt takanotsitav ohtlik kur'ategejä". Augustit otsõq nii Võro kui Põlva KGB. 1978. a. saivaq nääq tä lõpos kätte. Ku 1978. a. süküskuu 27. pääväl KGB ja SORVVO tüütäjä tahiq tedä kinniq võtta, hüpäs tä [[Võhandu jõgi|Võhandu jõkkõ]] ja uppu.

==Pereh==

*Esä: Sabbe Jaan ([[1866]]-[[1930]]), talopidäjä
*Imä: Sabbe Katri (kuuli [[1944]])
*Sõsaraq-veleq:
**[[Sabbe Rudolf]] ([[1894]]-[[1934]]), sõamiis
**Sabbe Heinrich (kuuli [[1919]]), sõamiis
**Sabbe Hilda (kuuli [[1931]])

==Haridus==

*Oppõ [[Ts'olgo kuul|Ts'olgo koolin]]

==Mälehtüse hoitminõ==

*Mälehtüskivi hukkasaamisõ paigan [[Võhandu]] veeren ([[28. süküskuu päiv]] [[1994]])
*Mälehtüskivi havva pääl [[Raadi kalmuaid|Raadi kalmuaian]] (28. süküskuu päiv [[1998]])

==Välislink==

*[http://www.rk.ee/metsavennad/juhid/sabbe.html Elolugu] Eesti mõtsaveljo kodolehe pääl

==Kirändüs==

*"August Sabbe - saladuslik mees", Randma Harri, Esko Enn, kogomikun "Mineviku mälestusi 3", [[Põlva]], [[2005]]

[[Category:Võromaa inemiseq]]

[[et:August Sabbe]]
