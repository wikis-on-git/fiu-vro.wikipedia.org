{{Elokäük 
 | nimi = Sabbe August
 | eestikeeline_nimi = August Sabbe
 | pilt = 
 | sünnüaig = [[1. süküskuu päiv]] [[1909]]
 | sünnüpaik = [[Paidra]] külä, [[Rõugõ kihlkund]]
 | kuulmisaig = [[28. süküskuu päiv]] [[1978]]
 | kuulmispaik = [[Võhandu]] jõgi
 | matmispaik = [[Tarto]] [[Raadi kalmuaid]]
 | ammõt = mõtsaveli
 }}

'''Sabbe August''' ('''August Sabbe''', 1909-1978) oll' [[Paidra]] küläst perit [[mõtsaveli]], kinkal õnnõstu Eesti mõtsaveljost kõgõ kavvõmb hinnäst Vinne võimo iist käkki.

==Elokäük==

Sabbe August sündü [[1. süküskuu päiv|1. süküskuu pääväl]] [[1909]] [[Pindi vald|Pindi vallan]] [[Paidra külä]]n Palo (Paidra-Palo) talon. Tä oll' ummi vanõmbidõ, talopidäjä Jaani ja timä naasõ Katri neläs lats. Latsõpõlv läts müüdä esätalon õkva [[Võhandu]] jõõ veeren.

Sabbe perre kõgõ vanõmb poig [[Sabbe Rudolf|Rudolf]] oll' sõamiis, [[Vabahusrist|Vabahusristi]] kavaler. Tõnõ veli Heinrich võidõl' kah [[Vabahussõda|Vabahussõan]] ratsaväen, a sai joba [[11. urbõkuu päiv|11. urbõkuu pääväl]] [[1919]] [[Miiksi]]n hukka. Sõsar Hilda kuuli kah noorõn iän, [[1931]]. 

Pääle kaitsõväen tiinmist astõ August [[kaitsõliit]]o, kon kuulu Lasva-Pindi ratsaeskadroni 2. rühmä. 
Ku esä [[1930]]. a. kuuli, tull' Augustil taloperemihes naata. 

August oll' pikkä kasvo tukõv miis, kiä jäi tihti näiodõlõ silmä. Tälle miildü pido pääl kävvü nink tä tandsõ häste.

Ku tull' nõvvokogodõ võim ja naas' [[Tõnõ ilmasõda]] naati miihi Vinne väkke võtma. August otsust, et nakka-iq ilmangi võõran väen tiinmä. Nii ku pall'oq tõsõqki külänoorõq läts' tä mobilisatsioonipunkti asõmõl mõtsa. Ku [[Verrev vägi]] [[Eesti]]st taandu, vallutivaq paikliguq mõtsaveleq [[9. hainakuu päiv|9. hainakuu pääväl]] [[1941]] [[Lasva vald|Lasva vallamaja]]. 

Tull' s'aksa okupatsiuun ummi ränki normikohustuisiga S'aksa riigi hääs. Noidõga tull' August toimõ. A ku S'aksa riik naas' tedä sõaväkke tahtma haard' tä [[1944]]. a. jälq ärq mõtsa minnäq, kon oll' sõa lõponiq. Sõa aol, [[14. põimukuu päiv|14. põimukuu pääväl]] [[1944]] sai juhusligust pommikildast hukka Augusti imä Katri. Nii oll' lühkese aoga perrest alalõ jäänüq August ütsindä.

Tagasi tulnuq nõvvokogodõ võim kuulut' vällä vahtsõ sõaväkke võtmisõ. Tuu pääle läts' August [[1944]]. a. jälki tutvahe mõtsa. [[1945]]. a. lubati kõigil, kinkal olõ-s veresüüd hinge pääl, mõtsast vällä tullaq. Nii tekk' August kah ja naas' tüühü Paidra veskin möldri abilisõn, s'ollõ et talopidämine Vinne võimo all tälle es passiq. 

Veskist käve läbi pall'o inemiisi, sinnäq tuudi ja säält viidi sõnna. Julgõolõk taht' tuud hindä hääs ärq tarvita nink naas' veskimiihi hulgast jõvvoga agente värbämä. [[18. piimäkuu päiv|18. piimäkuu pääväl]] [[1949]] ollõv August Võro julgõolõkihe viid ja ilmselt pääle "tüütlemist" agendis värvät var'onime Jaan all. Tälle pantõv kohustusõs minnäq mõtsa, otsi üles mõtsaveleq Rootsi Jaan, Kakko Arnold ja Randmaa Paul nink tuvvaq nääq julgõolõki opõratiivlöögi ala.

Ku August Võrolt tagasi joud', ütlev tä sõbrolõ, et tedä sunniti agendis nakkama, a timä kedägi ärq anna-iq. Kui tä paaril kõrral [[Pakla suu]]hu tšekistiga kokko saam es lääq, kõrraldõdiq Paidra veski man tälle haarang. August sai mõtsa pakko ja KGB hääs tüüd es tiiq. 

Edimädse talvõ var'as hinnäst ütsindäq. [[1950]] lei kampa Rootsi Jaani mõtsaveljo salgagaq "Orion". [[1951]]. aastaga sügüsest [[1954]]. aastagani var'as hinnäst [[Suur Taivaskuda|Suurõ Taivaskua]] ligidäl punkrin. Tä kuulu Rootsi salga nn. tagalamiiskunda - hoolits' varustusõ, söögi ja eloasõmõ iist. Peräst Rootsi Jaani ja salga juhtvidõ liikmidõ hukkasaamist [[1952]]. a. [[6. piimäkuu päiv|piimäkuu 6. pääväl]] [[Räpinä]] ligidäl [[Ristipalo]]n ja Taivaskua punkri üleslöüdmist [[3. radokuu päiv|3. radokuu pääväl]] [[1954]]. a. naas' August hinnäst ütsindäq käk'mä, päämädselt kodokandi mõtson. Tuus aastagast pääle taht' julgõolõk Augustit ku "üleliidolidsõlt takanotsitavat ohtlikku kur'ategejät" likvidiiri. Tihti käüdi tedä kodotalo man varitsõman, a ei midägi. Augustit otsõq nii Võro kui Põlva KGB. [[1978]]. a. saivaq nääq tä lõpos kätte. Ku 1978. a. [[28. süküskuu päiv|süküskuu 28. pääväl]] KGB ja SORVVO tüütäjä tahiq tedä kinniq võtta, hüpäs tä [[Võhandu jõgi|Võhandu jõkkõ]] ja uppu.

==Pereh==

*Esä: Sabbe Jaan ([[1866]]-[[1930]]), talopidäjä
*Imä: Sabbe Katri (kuuli [[1944]])
*Sõsaraq-veleq:
**[[Sabbe Rudolf]] ([[1894]]-[[1934]]), sõamiis
**Sabbe Heinrich (kuuli [[1919]]), sõamiis
**Sabbe Hilda (kuuli [[1931]])

==Haridus==

*Oppõ [[Ts'olgo kuul|Ts'olgo koolin]]

==Mälehtüse hoitminõ==
[[Pilt:Sabbe Augusti mähehtüskivi.jpg|200px|thumb|Mälehtüskivi Võhandu veeren]]

*Mälehtüskivi hukkasaamisõ paigan [[Võhandu]] veeren ([[28. süküskuu päiv]] [[1994]])
*Mälehtüskivi havva pääl [[Raadi kalmuaid|Raadi kalmuaian]] (28. süküskuu päiv [[1998]])

==Välislink==

*[http://www.rk.ee/metsavennad/juhid/sabbe.html Elolugu] Eesti mõtsaveljo kodolehe pääl

==Kirändüs==

*"August Sabbe - saladuslik mees", Randma Harri, Esko Enn, kogomikun "Mineviku mälestusi 3", [[Põlva]], [[2005]]

[[Katõgooria:Võromaa inemiseq]]
[[Katõgooria:Võromaa mõtsaveleq]]
