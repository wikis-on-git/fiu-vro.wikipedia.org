'''Arv''' om abstraktnõ mõistõq, miä näütäs, kupall'o om määntsitki asjo tükü vai hulga perrä. [[Matõmaatiga]]n om arvo mõistõq aoluun lajõmbas lännüq, nii ommaq aopikku tarvitusõlõ võet [[jagoarv]]oq, kur'aq arvoq, irratsionaalsõq, transtsendentseq ja [[kompleksarv]]oq. Arvõ uurmisõga tegeles matõmaatiga haro [[arvoteooria]]. 

Arvõga saa tetäq [[arvolugu|arvolukõ]] (aritmeetiliidsi opõrats'uunõ): [[kokkoarvaminõ|kokkoarvamist]], [[maahaarvaminõ|maahaarvamist]], [[iskmine|iskmist]] ja [[ärqjagaminõ|ärqjagamist]]. Noidõ arvolukõ ületsel uurmisõl om tekkünü matõmaatiga haro, midä kutsutas abstraktsõs [[algõbra]]s. 

==Arvõ lihiq==
Arvõ või jakaq [[hulk]]õhõ, midä kutsutas arvovaldos vai arvosüstemes. 

===Tüküarvoq===
Kõgõ tutvambaq arvoq ommaq '''tüküarvoq''' vai '''naturaalarvoq''' (ladinakeelitsest sõnast ''numerus naturalis'' - loomulik arv). Inämbüste peetäs noidõs arvõ 1,2,3,..., a mõnõq pidäväq arvõ 0,1,2,3,....  Tüküarvõ abiga saa ärq näüdätä vai üteldä, kupall'o määntsitki asjo tükü perrä om. [[Kümnendüstem]]in kirotõdas tüküarvõ üles [[arvotäht]]i 0 kooni 9 abil. Kõiki tüküarvõ hulka tähüstedäs tähega <math>\mathbb{N}</math>. 

===Terveq arvoq===
'''Kur'aq (negatiivsõq) arvoq''' ommaq arvoq, miä ommaq nullist vähämbäq. Nääq tuvvas sisse tuujaos, et vastaval '''hääl (positiivsõl) arvol''' olnuq olõman [[vastandarv]]. Näütüses ku horisontaalsõl [[õkõvjuun|õgvaljoonõl]] fikseerit punktist hääle poolõ jäävät kaugust märgitäs hää arvoga, sõs tuust punktist tõsõlõ poolõ jäävät kaugust märgitäs kur'a arvoga. Niisamatõ, ku hää arvoga märgitäs [[raha]] pangakontolõ kandmist, sõs kuri arv näütäs raha vällävõtmist. Kur'aq arvoq, hääq arvoq ja [[null]] kokko moodustasõq tervidearvõ hulga <math>\mathbb{Z}</math> ([[s'aksa kiil|s'aksakeelitsest]] sõnast ''Zahl'').

===Jagoarvoq===
'''Jagoarvoq''' vai '''ratsionaalarvoq''' ommaq tervidearvõ ja tüküarvõ [[jago|jaoq]]. Jagoarv ''m/n'', koh ''m'' ja ''n'' ommaq tüküarvoq, näütäs kogust, miä saias, ku terveh jaetas ärq ''n'' ütesuurõs osas ja noist ossist võetas ''m'' tükkü. Ütte jagoarvo või kirja pandaq mitmõl moel, näütüses 1/2, 2/4 ja 19/38 ommaq kõik üts ja sama jagoarv. Ku ''m'' [[absoluutväärtüs]] om suurõmb ku ''n'', sõs jagoarvo ''m/n'' absoluutväärtüs om suurõmb ku 1. Jagoarv või ollaq hää, kuri vai null. Jagoarvõ hulk sisaldas tervitarvõ, tuuperäst et ega terveharv om jago, kon [[jagaja]] om 1. Jagoarvõ hulka tähüstedäs <math>\mathbb{Q}</math> (sõnast ''quotient'').    

===Reaalarvoq===
Arvõ saa üles kirotaq viil komaarvo kujol. Kümnendsüstemin kirotõdas näid üles arvotäherongi abil, kon üteliidsi tähest hääl puul om koma. Ku jagoarv kirotaq üles koma abil piät arvotäherong ärq lõppõma vai kõrduma nakkama. Näütüses 1,25 lõpõs ärq, 0,333... (lõpmalda pall'o kolmi) kõrdus, mõlõmbaq ommaq jagoarvoq. Kõik kõrdujaq ja ärqlõppõjaq komaarvoq ommaq ütsvõrratsõq määntsegi jagoarvoga, nt. 1,25=5/4, 0,333...=1/3. Komaarvoq, miä kõrdu-iq ja lõpõ-iq ärq, olõ-iq jagoarvoq, noid kutsutas '''irratsionaalarvõs'''. Sääntseq ommaq näütüses 0,1010010001..., <math>\pi</math> (pii) ja <math>\sqrt{2}</math> ([[kruutjuur]] katõst). 

'''Reealarvoq''' ommaq kõik arvoq, midä saa pandaq kirja ku komaarvõ, nii ratsionaalarvoq ku irratsionaalarvoq. Reaalarvõ hulga tähüs om <math>\mathbb{R}</math>. Reaalarvõga saa andaq mõõtmiisi tulõmuisi ja nääq vastasõq ütsütele [[arvõkõvjuun|arvõgvajoonõ]] [[punkt]]õlõ. Et mõõta saa õnnõ määntsegi kimmä täpsüsega, sõs mõõtmistulõmuisi andmisõl reaalarvõga ommaq nuuq õigõq määntsegi via piirini. Tuu piiri ärqnäütämises andas reaalarvo puhul tihti timä [[tüvitäht|tüvitäheq]]. 

Reaalarvõ hulk om ütetselt ärq määrät ummi matõmaatiliidsi umahuisiga: taa om ainugõnõ tävveline [[võrdõlõmisõga kund]]. Reaalarvõ [[kund]] olõ-iq sõski [[algõbralidsõlt kinnine]]. 

===Kompleksarvoq===
Reaalarvõ hulka saa lajendaq kompleksarvõ hulgas <math>\mathbb{C}</math>. Aoluulidsõlt tekkü taa hulk, ku otsiti vastust küsümisele, kas kur'al arvol saa ollaq kruutjuurt. Tuudi sisse vahtsõnõ arv: kruutjuur arvost -1. Tuud arvo tähüstedäs [[Euleri Leonhard]]ist pääle sümboliga ''i''. Kompleksarvoq ommaq arvoq kujol ''a+bi'', kon ''a'' ja ''b'' ommaq reaalarvoq. Kui ''a=0'', sõs arvo ''a+bi=bi'' kutsutas imaginaararvos. Kui ''b=0'', sõs ''a+bi=a'' om reaalarv. Kompleksarvo ''a+bi'', minkal ''a'' ja ''b'' ommaq terveqarvoq, [[Gaussi terveharv|Gaussi tervesarvos]]. Kompleksarvõ kund om algõbralidsõlt kinnine kund, tuu tähendäs, et ega kompleksarvoliidsi kõrdajidõga hulkliikmõ saa lahotaq kompleksarvoliidsi kõrdajidõga õkõvhulkliikmide isitises. Kompleksarvoq vastasõq ütsütele [[komplekstasapind|komplekstasapinna]] punktõlõ. 

Iinpuulkõnõld arvohulgõst egaüts om järgmädse [[alambhulk]]: <math>\mathbb{N}\subset \mathbb{Z}\subset\mathbb{Q}\subset\mathbb{R}\subset\mathbb{C}</math>. 


[[Katõgooria:Arvoteooria]]

[[et:Arv]]
[[en:Number]]
