'''Kunt''' om [[ijästü]] sulamisvii saistuisist kuustuv inämbähe ümarigu vai munajoonõ kujogaq kink.

Kundiq ommaq uma vormi poolõst uniguq, miä kujonõsõq ijästüveere lähkün vallalidsõ [[ijä]] tingimüisin. Näide vaihõkorgus jääs inämbähe 5–25 m ja pervekallõq 5–25° vaihõlõ. Eestin lövvüs näid päämidselt [[Lõunõ-Eesti]] korgõmaiõ korgõmban keskosan, niisamatõ mitmõl puul ijästü veeremoodustuisi vöien, kon nä ommaq sagõhõhe pargiviisi ehk '''[[kundistu]]in'''.<ref name="Kalm 2014">Kalm, V. (2014). Liustike ja mandrijää geoloogiline tegevus ning põhilised pinnavormid. Ü. Mander, Ü. Liiber. Üldmaateadus : õpik kõrgkoolile. (lk 185–186). Tartu : Eesti Loodusfoto.</ref>

Eesti kundistuq ommaq peris väikeseq, näide suurus om inämbähe alla 10 km².<ref name="Arold 2005">Arold, I. (2005). Eesti maastikud. (Lk 153–158). Tartu : Tartu Ülikooli Kirjastus.</ref>

Kuntõ kujondavide saistuisi ja tekkümiseluu perrä „eristatakse“ Eestin Ijästüjõõst tekkünüid (fluvioglatsiaalsit) ehk fluviokuntõ ja ijäjärvest tekkünüid (limnoglatsiaalsit) ehk limnokuntõ. Kuna saistuisi korjumisõ jakkusõq võidsõq ijä sulamisõ aol tihtsäle muutudaq, sõs eräldedäs umaette ka segäkuntõ, miä kuustusõq nii ijäjärve- kuq kah ijästüjõki saistuisist. Kõigil kundõl või ollaq kas tävveline vai laiguldõ [[moreen]]ikatõq. Sis nimetedäs näid moreenikattõgaq kundõs.<ref>Raukas, A. (1995). Eesti Loodus. (Lk 152–157). Tallinn : Kirjastus „Valgus“ ja Eesti Entsüklopeediakirjastus</ref> Moreenikattõgaq kundistuq ommaq tekkünüq inämbähe Lõunõhummogu-Eesti korgõmaiõ – Haani, Otõmpää ja Karula korgõmin ossõn.<ref name="Arold 2005" />

==Tekkümiseviis==

===Ijäjõõst tegünüq===

Hariligult veidüq pikligumba kujoga kundiq kujonõsõq lahkit täüs ijäveere ja vallalidsõ ijä vaihõl vallaliidsin lahkin<ref name="Kalm 2014" /> vai pasja ijä käügen ijäsulamisvessi kokkoaetuisist saistuisist. Saisvaq kuun päämidselt kihilidsest [[liiv]]ast ja piinüst [[ruus]]ast, kon vaihõl või kotussidõ ollaq pikkukihilist [[aleuriit]]set liiva.<ref name="Arold 2005" />

===Ijäjärvest tegünüq===

Ijäjärvelidseq kundiq kuustusõq rõukuisi iäst vällä sulanuist moreeni peenembist osõst – liiva- ja aleuriidikihest ni tegüneseq, ku ijästü taganõs, ijäpanko vaihõliidsi aotliidsi järvi saistuisist. Niisamatõ võivaq kundiq tegünedäq ka ijästü pääl vai seen olõvidõ [[järv]]i saistuisist, miä perän ijä sulamist sünnütäseq muust maast korgembad kingoq.<ref name="Kalm 2014" />

Kuntõvaihõlidsõq nõdsoq kujotasõq hindäst inämbähe pikembält püsünüide suurõmbidõ [[ijäpank]]o asõmit, selle et naaq es lasõq sinnäq saistuisil kogodaq. Osa madalambin kotussin olnuid ijäpanko mattuq ka saistuisi alaq ja sulliq sääl aastagasatoga ni jätiq maaha kooniq paarkümmend miitret süvvi lohkõ. Sääntsit glatsiokrastiliidsi lohkõ nimetedäs '''[[kinniline lohk|söll]]es''' (ka '''kinnitsis lohõs'''). Kundistuidõ loomuperäline kinkliganõ-nõdsolinõ maakujo võidsõ kujodaq ka ijäveere ette korjunuisi [[jõgi|jõki]] [[delta]]dõst perän näide saistuisi sisse mattunuisi ijäpanko sulamist.<ref name="Arold 2005" />

== Kaeq ka ==
* [[sälgmägi]]
* [[kinniline lohk]]
* [[säländü]]

== Lätteq ==
<references/>
