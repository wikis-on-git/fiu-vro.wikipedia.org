[[Pilt:RBINFO.png|pisi|426x426px|Rail Baltic om märgit hellesinidsegaq. Projekt om osa suurõst Põh'amere-Õdagumere viokalitorist.]]
'''Rail Baltic''' ([[Soomõ|Soomõn]]<ref>http://www.rbgc.eu/frontpage.html</ref>, [[Läti|Lätin]]<ref>http://www.rail-baltica.com/pub/</ref>, [[Leedu|Leedun]]<ref>http://www.rail-baltica.lt/?lang_id=1&cat_id=1</ref>, [[Poola|Poolan]]<ref>http://www.rail-baltica.pl/</ref> jm pruugitas nimme '''Rail Baltica''') om [[standardrüüpegaq raudtii]], miä ehitädäs [[Talliin|Taliinast]] [[Varssavi|Varssavihe]]. Kiirraudtii pikkus om 870 km.<ref>https://www.railbaltica.org/et/rail-baltica-sajandi-projekt/</ref> Suurõ raudtii ehitüs om viimädse saa aastaga kõgõ suurõmb alosvärgi projekt Baltimail.

[[Eesti|Eestin]] ehitädäs ka reisiterminaliq Talliinan [[Ülemiste|Ülemistele]]<ref>https://rbulemiste.ee/</ref> nink [[Pärno|Pärnohe]]<ref>https://www.postimees.ee/7071364/rail-balticu-parnu-terminali-ehitus-peaks-algama-juba-jargmisel-aastal</ref>, lisas tetäs vahtsõq kaubaterminaliq ja paigapäälidseq piätüseq.

Projektil om ka hulga vastasaisjit, kink meelest ei olõq raudtii tullos<ref>https://maailm.postimees.ee/2667816/leedu-majandusteadlane-rail-baltic-ei-tasu-end-ara/comments</ref> egaq praktilinõ<ref>https://avalikultrailbalticust.ee/index.php?id=925</ref>, häötäs luudust<ref>https://www.ohtuleht.ee/981575/ol-video-siiri-sisask-kui-rail-balticu-trass-laheks-minu-maja-tagant-koliksin-eestist-minema</ref>, lõikas Eesti katõs. Raudtii ehitämise vasta om Riigikogolõ ja avalikkusõlõ kirotõt mitu kirjä. <ref>http://media.voog.com/0000/0042/4465/files/Avalik_Eesti_4.pdf</ref><ref>https://leht.postimees.ee/6868421/rail-baltic-avalik-kiri-riigikogule-ja-vabariigi-valitsusele?</ref><ref>https://arvamus.postimees.ee/3854903/avaliku-elu-tegelaste-poordumine-eesti-rahva-ja-maa-tuleviku-nimel-tuleb-peatada-rail-balticu-rajamine-kavandatud-kujul</ref>

== Plaan'minõ ==
1994. aastagal tetti tulõvigu jaos papri „Vision and strategies around the Baltic Sea 2010“, kon oll' kirän, et Eesti, Läti ja Leedu piät olõma muu Õuruupagaq rohkõmb köüdüssen.

1995. aastagal sääd Eesti hindäle dokumendin „Üleriigiline planeering EESTI 2010“ tsihis: „Sõitjidõ vidämisel om võtmõküsümüses kiirraudtii ehitämine (...) või arvadaq, et ku miiq taha [[Õuruupa Liit|ÕL]] api vio ja selle alosvärgi arõndusõs, tulõ meil rehkendäq, et luudust hoitvaq põhimõttõq – näütüses raudtiitranspordi autost parõmbas pidämine – käüq ka miiq kotsalõ."

Eesti ettekujotus tulõvigust oll' selge – tulõ saiaq Õuruupa osas. 2004. aastagal saiõ Eesti Õuruupa Liido osas. Tuust aost peri Õuruupa Komosjoni otsusõn om kirän, et Baltimaiõ raudtiitransport tulõ kõrd-kõrrast muu Õuruupa transpordisüsteemigaq kokko köütmä. Ütes edelüses om üleminek standardrüüpega raudtii pääle.

2006. aastaga urbõkuun kirodiq Poola, Leedu, Läti, Eesti ja Soomõ ministriq ni  Rail Balticu Õuruupa koordinaator Pavel Telicka alla ütise plaani protokollilõ. 2010. aastagal kinnitadi noid ütitsit plaanõ ja tuudi vällä, et tulõ tetä uurminõ, kui rassõ om standardrüüpega raudtiid ehitäq. Riigihankõ võit' [[Ütiskuningriik|Suur'britannia]] firma AECOM.

2015. aastaga märtekuun sõlmiti edimäne CEF rahastuslepeq, minkaq Eesti, Läti ja Leedu ni kolmõ riigi osalusõgaq ütisettevõtõq Rail Baltica saõiq kokko 540 mill'onit õurot,  Eesti osa oll' üle 175 moljoni õuro. Raha om mõtõld Rail Balticu arõndamisõs trassil [[Talliin]]-[[Pärno]]-[[Riia]]-[[Panevežys]]-[[Kaunas]]-Leedu/Poola piir'.

31. vahtsõaastakuu pääväl 2017 kirodiq kolmõ Balti riigi [[Pääministri|pääministriq]] alla paprile, kon olliq kirän egä riigi kohussõq.<ref>https://www.delfi.ee/news/paevauudised/eesti/peaminister-juri-ratas-balti-kolleegidele-rail-balticust-peab-saama-meie-koostoo-uus-mootor?id=77086786</ref>

11. rehekuu pääväl 2018 saiõ valmis Rail Balticu Eesti osa eelprojekt, miä täpsüst' raudtii raharehkendüst ja tuud, ku pall'o tüüd täpsält tulõ är tetäq. Projektin rehkendädi Rail Balticu Eesti trassi hinnas 1,6 mill'ardit õurot. Edelüsel, et Õuruupa Liit mass 85% vällä, rehkendädäs, et Eesti piat masma 318 miljonit õurot.

28. märtekuu pääväl 2019 saiõ umalõ paigalõ Rail Baltica põhitrassi edimäne objekt, Saustinõmme tiisilla nurgakivi, miä tähüstäs Rail Baltica kiire raudtii ehitämise algust.

== Puultargumendiq ==

=== Kaubavido ===
Maantii om viomassinit täüs – maantiiammõdi perrä sõit egä päiv 1700 massinat, miä ommaq pikembä ku 12 miitret. Katõ uur'misõ perrä om kauba maantii päält raudtii pääle viimine tullos.

Sammamuudu om ka kõnõlduq, et [[Sõda|sõaoho]] korral saa standardrüüpegaq raudtiid piteq [[Õuruupa|Õuruupast]] sõamiihi ja tehnigat mano tuvvaq.<ref>https://www.baltictimes.com/nato_commander__rail_baltica_will_improve_military_mobility/</ref>

=== Keskkund ===
Eelektriraudtii hoid keskkunda rohkõmb ku maantii, mink pääl sõitvaq massinaq. Egäl puul Õuruupan otsitas viise, kuimuudu parõmbalõ logistikat lahenda, et tuu ka keskkunda hoitnuq. Põrõld veetäs suur osa kaupa linnukitõga, tuu om jälq keskkunnalõ halv ja om ka oht, et mõnõl puhul või kogo linnuliiklus saisma jäiäq, nagu oll' 2010. aastagal, ku pursk' [[Eyjafjallajökull]]. 

== Kriitiga ==

=== Raha ===
Raudtii ehitüs lätt masma 1,6 mill'ardit [[Õuro|õurot]], minkast Eestil tulõ massaq 318 mill'onit.<ref>https://rbestonia.ee/projektist/korduma-kippuvad-kusimused/</ref> Tuu raha iist jääs hulga tähtsaämbit asju tegemäldäq.

Kaubavidämist ei olõq nii pall'o, et raudtii ehitämine ärq tasunuq.

Õuruupa Komosjon mass vällä õnnõ Soomõ ni Baltimaiõ köütmise Kesk-Õuruupagaq, tuu tähendäs, et ekä väikot piätüst masta-aiq vällä. Noidõ ehitämises tulõ löüdäq rahha riigi rahaplaanist.<ref>https://www.thinglink.com/scene/882885188084826114?buttonSource=viewLimits</ref>

=== Keskkund ===
Egä raudtii tuu hindägaq üten ka mürä, õhutsurkmisõ ja ka tahraq, miä piät eläjit raudtiist kavvõmbal hoitma. 

Vahtsõ raudtiitrassi ehitämises võedas maaha mõtso, häötäs elokotussit, mõotas tuud, kui vesi luudusõn ümbre käü, mõotas tsirkõ rändämist jpm.

Kuq raudtii pääl nakkasõ sõitma ka oholidsõq kuurmaq, või õnnõtus pall'o kurja tuvvaq, esikiq, kui taa õnnõtusõ võimalus om väike.

== Kaeq viil ==
[https://rbestonia.ee/ Eestikeeline Rail Balticu kodoleht]

[https://rbulemiste.ee/ Ülemiste terminal]

== Lätteq ==
[[Katõgooria:Raudtii]]
