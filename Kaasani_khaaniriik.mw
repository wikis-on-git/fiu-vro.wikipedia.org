[[File:Zilant flag.gif|right|thumb|Kaasani khaaniriigi lipp.]]

[[File:Kazan Khanate military.jpg|right|thumb|Kaasani khaaniriigi sõameheq Oleariusõ Adama tettü pildi pääl 17. aastagasaast.]]

'''Kaasani khaaniriik''' oll' ([[tatari kiil|tatari keelen]]: Казан ханлыгы / Qazan Xanlığı) oli [[keskao]] [[tatarlasõq|tatarlaisi]] riik Volga jõõ veeren ni Kaama ja Volga jõõ kokkosaamisõ kotusõ man. Kaasani khaaniriik oll' olõman aastagil [[1438]]–[[1552]]. 

Ku mongoli ilmariik' oll' lakja lännü, sõs sündü tuu põh'aõdaguosast [[Kuldhord]]i riik, miä läts' umakõrda lakja katõsas khaaniriigis. Noist olliq kõgõ võimsambaq Kaasani khaaniriik, [[Krimmi khaaniriik]], [[Tsiberi khaaniriik]] ni [[Astrahani khaaniriik]]. 

Kaasani khaaniriigi pääliin oll' [[Kaasan]]. Riiki valitsiq [[khaan]]iq, kiä olliq [[Tšingis-khaan]]i perilidseq. Riigiusk oll' [[islam]]. 

Kaasani khaaniriik oll' innidsõ Volga Bulgaaria maiõ vai parhilladsõ [[Tatarstan]]i, [[Marimaa]], [[Ts'uvassia]] ja [[Mordvamaa]] maiõ pääl. Khaaniriigilõ kuulu ka osa parhilladsõ [[Udmurtia]] ja [[Baškortostani]] maiõ. 

Päält tatarlaisi valits' Kaasani khaan [[ts'uvassiq|ts'uvassõ]], [[mariq|marilaisi]], [[ersäq|ersäläisi]], [[mokšaq|mokšalaisi]], [[udmurdiq|udmurtõ]] ja [[baškiiriq|baškiirõ]]. Vähämbäq paiklikuq valitsõjaq ni pääliguq olliq näil uma rahva siast. Tuu ja kaq mõnõ muu as'a peräst arvatas mitmõq parhilladsõ Vinnemaa soomõ-ugri rahva hulgan Kaasani khaaniriigi aigu parõmbas ku Vinne tsaare võimu, miä tull perän. 

Moskva-Vinne tsaar [[Ivvan IV Hirmsa]] võtt' ärq Kaasani linna [[1552]]. aastaga rehekuun ja päält tuud lätsiq Kaasani khaaniriigi maaq [[Vinnemaa]] ala. Päält tuud oll' Vinnemaa valitsõjidõ avvunimmi hulgan ka "Kaasani tsaari" tiitli.

[[File:Kazan-Khanate.jpg|center|thumb|Kaardi pääl on halja värmiga Kaasani khaaniriigi piiriq aastagal 1500.]]

[[Katõgooria:Õuruupa maaq]]
[[Katõgooria:Vanaq Õuruupa riigiq]]
