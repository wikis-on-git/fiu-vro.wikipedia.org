[[pilt:P7074804w Cantharellus cibarius.jpg|thumb|400px|Kikkaseeneq samblõ seeh palohkavarsi vaihõl.]]

'''Kikkasiin''' (harilik kikkasiin, ''Cantharellus cibarius'') om kikkaseeneliidsi sugukunna kikkaseene perrehe kuuluv [[siin]].

==Kon kasus==
Kikkasiin kasus Põh'a-[[Õuruupa]]n, [[Põh'a-Ameeriga|Põh'a-Ameerikan]] (ka nt [[Mehhigo|Mehhikon]]), [[Aasia]]n (ka nt [[Himaalaja]]n), ja [[Afriga|Afrikan]], nt [[Sambia]]n.

Kikkasiin kasus sakõmbahe nõgla- ja segämõtson. Tä või üten elläq pall'odõ puiõga, sakõmbahe [[kuus|kuusõ]], [[petäi|pedäjä]], [[tamm]]õ ja [[püük|pöögiga]]. Kikkasiin kasus niiskõ [[sammõl|samblõ]] seen, kest [[hain]]a vai maahasadanuisi lehti.

==Määne om==
Uma esiqerälidse kujo, värmi, hõngu ja maigu perrä om kikkasiint tõisi siini hulgast küländ kerge ärq tundaq. Kikkaseene lähkümbäq sugulasõq miiq mõtson ommaq [[kõllakas kikkasiin]] ja [[lehtre-kikkasiin]].

Kikkaseene värm või ollaq [[kõllanõ|kõllatsõst]] [[pihlõnõ|pihlõtsõni]]. Kikkasiin om lihakas ja sagõhõhe lehtrekujolinõ. Küpär ja jalg ommaq kokko kasunuq, näil olõ-õi selget üleminegikotust. Kübärä läbimõõt om 2–12 cm. Tuu om sagõhõhe lainõlidsõ veerega vai tävveste kõrraperäldä kujoga. Küpär om päält sille ja matt. Jalg om kübäräga samma värmi vai vähä hellemb, seest täüs, sille, alt ahtamb, 1–3 cm paks ja 4–7 cm pikk. 

Tooras siin om kipõ maigu ja esiqerälidse hõnguga, miä tege taast väega vaglakimmä seene: vaglutõduid kikkasiini näge väega harva. 

Kikkasiini või löüdäq [[piimäkuu]] lõpust kooniq sügüse edimäidsi kõvvo [[üükülm]]ini vai esiki lumõ tulõkini. Seeneq kasusõq sagõhõhe hulgakaupa kuun ja võivaq kassuq tsõõrin. Piksevihmaq mõosõq kikkasiini kasumisõlõ esiqeränis häste.

[[Pilt:Hygrophoropsis.aurantiaca.-.lindsey.jpg|pisi|Kuld-kikkaseeniguq]]
Kikkaseene muudu näge vällä ka [[Eesti]]n kasuja siin [[kuld-kikkaseenik]]. Naid eräldäs siski värm: kikkasiin om kõllatsõmb, kuld-kikkaseenik herksäpihlõnõ, ja kujo: kikkasiin olõ-õi kõrraperäne, a kuld-kikkaseenik om kõrrapärädse ümärigu kübäräga. Kuld-kikkaseenik om piso vähämb ja piinümbä jalaga.

==Korjaminõ==
Inämbüisi korjasõq inemiseq kikkasiini hindäle söögis ja sissetegemises, a kikkasiini korjaminõ ja müümine om küländ pall'odõlõ inemiisile ka tähtsä suvinõ-sügüsene lisatüü ja -sissetulõk. [[Eesti]]n kor'atas esiqeränis pall'o kikkasiini müügis [[Võromaa|Võro-]] ja [[Setomaa]]l. Üte inemise, kiä tiid hüvvi kikkaseenekotussit, pääväsaak või mõnikõrd ollaq esiki mitukümmend killo.

[[Soomõ]]n om opit kikkasiini mõtsast üles löüdmä ka [[pini|pinne]] abiga.

==Söögis pruukminõ==
[[File:Kalbsgeschnetzeltes Pfifferlinge.jpg|thumb|Kikkaseene-koorõhämmähüs]]
Kuiki teedüssit kikkasiini süümisest om jo 1500ndist aastagist, saiq kikkaseeneq laembalt tunnistõdus delikatessis prantsusõ köögi mõo kasumisõga 1700ndil aastagil, ku naaq ilmuq korgõmba rahva küükehe. Seo ilma aigo om kikkasiini söögis pruukminõ harilik üle Õuruupa ja Põh'a-Ameeriga. 

Kikkasiini hariligult küdsetäs, naist tetäs koorõga [[hämmähüs]]t vai suppi. Tuuralt naid süvvä-äiq, a naid võidas külh kuivadaq ja kuivatult jauhkõq jahus, midä pandas suppõ ja hämmähüisi sisse. Kikkasiini võidas ka külmetäq, kuiki vanõmbaq kikkaseeneq võivaq ollaq päält ülessulatamist vähä kipõ maigugaq.

==Söögiainõq==
Kikkaseene seen om [[vesi|vett]] (91–93 % kaalust), [[valguq|valkõ]] (2,5 %; inimine siit noist ärq 70–80 %), [[hüdsivesäsnik]]ke [[glükogiin]]i ja [[trehhaluus]]i (paar protsenti), [[rasvaq|rasvo]] (0,4 %), [[kiudainõq (süük)|kiudainit]], [[beeta-karotiin]]i, [[D-vitamiin|D-]] ja [[B-vitamiin]]i (päämädselt B1, B3). [[Energiä]]t om 100 g kikkaseenin 30 kcal.

==Kikkaseeneq postmarkõ pääl==
<gallery>
Pilt:Stamps of Germany (DDR) 1980, MiNr 2556.jpg|S'aksa DV postmark (1980)
Pilt:Posta Romana - 1958 - mushroom 2 LEI.jpg|Romaania postmark (1958)
Pilt:Stamp of Moldova 141.png|Moldova postmark (1995)
Pilt:Soviet Union stamp 1964 CPA 3124.jpg|Nõvvokogoliido postmark (1964)
</gallery>

==Välislingiq==
*Pruugit kirändüs: [http://www.terviseleht.ee/200229/29_kukeseen.php Terviseleht nr 29, 2002. Urmas Kokassaar "Kikkaseen on kukepüks"]
*[http://luup.postimees.ee/luup/98/16/teadus2.htm Luup nr 16, 1998. Ain Raitviir "Seeneuputus"]

[[Katõgooria:seeneq]]

[[id:Jamur chanterelle]]
[[bg:Пачи крак]]
[[ca:Rossinyol (bolet)]]
[[cs:Liška obecná (houba)]]
[[da:Almindelig Kantarel]]
[[de:Echter Pfifferling]]
[[et:Harilik kukeseen]]
[[en:Chanterelle]]
[[es:Cantharellus cibarius]]
[[eo:Kantarelo]]
[[eu:Zizahori]]
[[fa:قارچ قیفی]]
[[fr:Girolle (champignon)]]
[[gl:Cantarela]]
[[hr:Lisička]]
[[io:Kantarelo]]
[[is:Kantarella]]
[[it:Cantharellus cibarius]]
[[ka:მიქლიო]]
[[csb:Peperlëszka]]
[[mrj:Питьӹрвонгы]]
[[lv:Parastā gailene]]
[[lt:Valgomoji voveraitė]]
[[hu:Sárga rókagomba]]
[[nl:Hanenkam (zwam)]]
[[ja:アンズタケ]]
[[no:Kantarell]]
[[nn:Kantarell]]
[[pms:Cantharellus cibarius]]
[[pl:Pieprznik jadalny]]
[[pt:Cantharellus cibarius]]
[[ro:Gălbior]]
[[ru:Лисичка обыкновенная]]
[[se:Kantarella]]
[[sl:Navadna lisička]]
[[fi:Keltavahvero]]
[[sv:Kantarell]]
[[tr:Cantharellus cibarius]]
[[uk:Лисичка справжня]]
