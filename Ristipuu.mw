'''Ristipuu''' om eesti rahvauson [[puu]], mink tüve pääle matusõlisõq ristimärgi ommaq ragonuq. Ristipuu jääs tii viirde kaonukõsõ viimätsel tiil kotost vai kabõli mant [[kalmuaid]]a.
Ristipuu om inämbüisi [[petäi]] vai [[kuus]], harvõmb [[kõiv]]. Mõnõ põlidsõ pedäjä tüve pääl või riste ollaq päält saa. Puiõts'auka, kon om hulk ristipuid, kutsutas ristimõtsas.

==Risti ragomisõ põhjus==
Risti ragomisõ tsihis om olnuq kaitsõnõidus: rist raotas tuuperäst, et koolnu nakkasi-iq koton käümä. Ristist saa-as koolnu heng edesi. Muistitsõl aol usuti, et kuulnuisi inemiisi hengeq eläseq ristipuiõ seen edesi.

==Ragomisõ kombõq==
Risti ragojas pidät olõma ristipoig vai mõni tõõnõ suguladsõmb meesterahvas, naanõ tohe-iq risti rakoq. Üte perre ristiq raodiq samma puuhtõ.

Mõnõl puul juvvas päält risti ragomist ärq ka pits viina ni süvväs määnestki makõt söögipalakõist. Mõnikõrd jätetäs ristipuu mano ohvriannõq, näütüses rõivariba, must leinälint vai mõni puuossakõnõ.

==Kombõ levinemine==
Risti puuhtõ lõikamisõ kommõq om olnuq osa [[Võromaa]] [Harglõ, Karula, Kanepi, Urvastõ, Põlva, Rõugõ ja Räpinä nink [[Tartomaa]] Sangastõ, Kambja ja Võnnu kihlkunna matidsõkombist. 

Ristilõikamisõ kommõq om olnuq jovvulinõ ka [[Saarõmaa]]l, kon tõõnõkõrd puu sisse ristile lisas perremärk lõigati.

Täämbädsel pääväl raotas riste puuhtõ koolnu mälehtüses viil mõnõl puul Lõunõ-Eestin.

==Kõgõ vanõmb ristipuu==

Eesti kõgõ vanõmb ristipuu oll' Laatrõ ristipetäi Valga maakunnan, mink vannusõs arvatas olõvat umbõs 300 aastakka. 2014. aastagal võeti tuu vana puu maaha, konserveeriti ärq nink veeti [[Eesti Rahva Muusõum]]mi vällänäütüsehe. 


==Pruugit kirändüs==

Kõivupuu, Marju 2009. Hinged puhkavad puudes. Tallinn: Huma.
