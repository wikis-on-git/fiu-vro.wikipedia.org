'''Katsikvabahelü''' om üten silbin olõja katõ umahusõlt esiqsugumadsõ [[vabahelü]] rodo.<ref name="EKK">Erelt, Mati, Tiiu Erelt, Kristiina Ross 2007. Eesti Keele Käsiraamat. Kolmas, täiendatud trükk. Tallinn: Eesti Keele Sihtasutus.</ref><ref name="ekh">Asu, Eva Liina, Pärtel Lippus, Karl Pajusalu, Pire Teras 2016. Eesti keele hääldus. Tartu: Tartu Ülikooli Kirjastus.</ref> Tuu tähendäs, et sääntseq vabahelürodoq, kon umahusõlt esiqsugumadsõq vabahelüq jääseq umaette silpi, olõ-õi katsikvabahelüq (näütüses eesti keelen ''avaus, rodeo, minia, luua, riie, duett'' vai ''koaala'').<ref name="ekh" />

== Eesti keele katsikvabahelüq ==
[[Eesti kiil|Eesti keelen]] om 36 katsikvabahellü, tuuperäst peetäs taad katsikvabahelürikkas keeles. Eesti keelen olõ-õi lühküid katsikvabahelle, nii et katsikvabahelüq ommaq õnnõ tõõsõn vai kolmandan [[Pikkus|pikkusõn]] kõnõtaktõn.<ref name="ekh" /> Katsikvabahelü edimädsen osan võivaq ollaq kõik eesti keele vabahelüq /i ü u e ö õ o ä a/, tõõsõn osan või ollaq õnnõ primaarvabahelü /a e i o u/.<ref name="EKK" /> Ku kõik üttepandmisõq olõssiq olõman, siis olõssiq eesti keelen kokko 40 katsikvabahellü, a neli üttepandmist puudus, selle et olõ-õi võimalik kokko pandaq terävit ja kumõhit vabahelle ''äa, öo, öu'' ja ''üu''. Katsikvabahellü ''äu'' om võimalik õnnõ tsärren sõnavaran (näütuses ''kräunub'', ''räuskab'').<ref name="ekh" />

Eesti katsikvabahelüq jaetas hariligult '''umakatsikvabahelles''', miä ommaq [[Umasõna|umasõnnon]] ja vanõmbin [[Lainsõna|lainsõnnon]], ni '''võõraskatsikvabahelles'''. 26 umakatsikvabahellest ommaq 18 nii tõõsõn ku ka kolmandan pikkusõn sõnnon ja katõssa õnnõ kolmandan pikkusõn sõnnon. N´ooq katõssa ommaq aoluulidsõlt vahtsõq katsikvabahelüq ja naidõ tõõnõ osa om keskkorgõ vai matal vabahelü. Kunagiq oll´ jovvun, et [[Õdagumeresoomõ keeleq|õdagumeresoomõ keelin]] piät katsikvabahelle tõõnõ osa olõma korgõ, a parhilla mass s´oo eesti keelen õnnõ tõõsõn pikkusõn taktõn, mitte inämb kolmandan pikkusõn.<ref name="ekh" />

Õnnõ [[Võõrassõna|võõrassõnnon]] om kümme katsikvabahellü ja nuuq ommaq hariligult [[Rasõhus (keeletiidüs)|rasõhusõlda]] edesilbin, kuigi ''eu'' ja ''uo'' võivaq ollaq ka rasõhusõga silbin.<ref name="ekh" />

Kõik eesti keele katsikvabahelüq ommaq tuudu järgmädsen tabõlin (võõraskatsikvabahelüq ommaq klambriin).

{| class="wikitable" style="text-align: center"
! style="width:100px" |vabahelü
! style="text-align:centre" |a
! style="width:100px" |e
! style="width:100px" |i
! style="width:100px" |o
! style="width:100px" |u
|-
|a
| style="background:#626567" |
|laevad
|laiu
|kaod
|lauad
|-
|e
|seade
| style="background:#626567" |
|leiba
|teod
|(reuma)
|-
|i
|(diadeem)
|(pieteet)
| style="background:#626567" |
|(bioloogia)
|kiurud
|-
|o
|toas
|koerad
|oinad
| style="background:#626567" |
|soustid
|-
|u
|(suaree)
|(pueriilne)
|kuivad
|(fluor)
| style="background:#626567" |
|-
|õ
|lõa
|nõelad
|õisi
|lõoke
|õunad
|-
|ä
|–
|päev
|säinas
|näod
|kräunuma
|-
|ö
|pöan
|söed
|köied
|–
|–
|-
|ü
|(hüatsint)
|(müeliit)
|süüa [syiːjɑ]
|(krüoliit)
|–
|}

Kõgõ inämb om eesti keelen ''e''-alguliidsi katsikvabahelle (45% kõigist katsikvabahellest [[Tarto Ülikuul|Tarto Ülikooli]] loomuligu kõnnõ helüopposõ korpusõn) ja ''i''-lõpuliidsi katsikvabahelle (76% kõigist katsikvabahellest). 96,7% korpusõ katsikvabahellest võivaq ollaq nii tõõsõn ku ka kolmandan pikkusõn sõnnon.<ref name="ekh" />

Eesti keele ummisõnno peräsilben om võimalik pruukiq õnnõ kolmõ katsikvabahellü – ''ai'', ''ei'' ja ''ui'' – ja ''i'' om nain kas mitmusõ tunnus vai om ülivõrdõ -''im'' osa (näütüses ''naljakaid'', ''teateid'', ''õnnetuid'', ''toredaima''). Võõrassõnno päärasõhusõga peräsilben või ollaq ka muid katsikvabahelle (näütüses ''asalea'', ''farmatseut'', ''epopöa'').<ref name="ekh" />

== Kaeq viil ==

* [[Vabahelü]]

== Lätteq ==
<references />

[[Katõgooria:Keeletiidüs]]
