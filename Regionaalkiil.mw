[[Pilt:Polska-dialekty wg Urbańczyka.PNG|thumb|290px|Poola piirkunnakiil - kassuubi kiil - poola murdõkaardi pääl (verrev jago). Poola murdidõ taadõ um kirotõt "dialekt", a kassuubi keele mano mitte, selle et tuud peetäs umaette piirkunnakeeles.]]

'''Regionaalkiil''' ehk '''piirkunnakiil''' vai ka '''piirkundlinõ (paikkundlinõ) vai umakandi kiil''' om mitund muudu mõistõtav. Regionaalkeeles nimitedäs [[kiil]]t, midä pruugitas alal, miä ei moodustaq [[riik]]i. 

Keeletiidüsen om regionaalkiil keelekujo, miä om külh [[kiräkiil|kiräkeelele]] lähkün, a minkal om paikkundlik värving. Sagõhõlõ om tegemist üleminegi vormiga paigapäälidse [[murrõq|murdõ]] ja kiräkeele vaihõl. 

[[Õuruupa]] regionaal -ja veidembüskiili harta perrä määräs egä riik, määndsit kiili nimitäq regionaalkeelis. Võrrõldõn veidembüskiiliga om regionaalkiili huuldaminõ ja kaidsõq vähämbä ulatusõga.

Piirkunnakeeleq ommaq näütüses [[alambs'aksa kiil]] Põh'a-S'aksamaal ja [[kassuubi kiil]] Põh'a-Poolan. 

Niisama ommaq piirkunnakeeleq [[võro kiil|võro]] ja [[seto kiil]] Lõunõ-Eestin. Mõlõmbaq kuulusõq ku regionaalkeeleq [[Eesti Piirkundliidsi ja Veidembüskiili Ütisüs]]te. Võro ja seto keelele om ka jo 2000. aastide algusõst pääle Eesti ammõtlidsõ piirkunnakeele staatust proovit saiaq. Asja om arotõt Eesti Vabariigi valitsuskomisjonin (2004) ja taa üle hääletet Riigikogon (2014), a seeniq olõ-õi nääq Eesti riigilt säänest ammõtlikku staatust saanuq.  

[[katõgooria:keeleq]]
[[katõgooria:keeletiidüs]]
[[katõgooria:keelepoliitiga]]
