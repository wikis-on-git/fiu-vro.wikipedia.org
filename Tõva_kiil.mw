[[Pilt:Kyzyl_orkhon_inscription.jpg|pisi|Vanaturgi kirän tõvakiilne sammas Kõzõlin.]]
'''Tõva kiil''' (innembält ka '''tuva kiil'''; tõva keelen ''тыва дыл'' 'tõva dõl') om turgi kiil, midä kõnõlõsõq tõvalasõq, pääas'aligult Lõunõ-[[Tsiber]]in [[Vinnemaa]] ala kuuluvan [[Tõva Vabariik|Tõva Vabariigin]]. Veidemb kõnõldas tõva kiilt [[Hiina|Hiina Rahvavabariigin]] ja [[Mongoolia|Mongoolian]]. 

Tõva keele ligembäq sugulasõq ommaq [[hakassi kiil|hakassi]] ja [[altai kiil|altai]] kiil. Tõva keelen om hulga [[Mongoli kiil|mongoli]], tiibedi ja vahtsõmbal aol ka [[Vinne kiil|vinne]] lainõ. 

Täämbädsel pääväl pruuk tõva kiilt imäkeeles umbõs 265 000 inemist<ref>http://www.ethnologue.org/show_language.asp?code=tyv</ref>. 2010. aastaga rahvalugõmisõ perrä oll' Vinnemaal tõva keele mõistjit 253 673 inemist.

==Murdõq==
Tõvan kõnõldav tõva kiil jagonõs neljä murdõrühmä: õdagu-, kesk-, põh'aõdagu- ja lõunõhummogumurrõq. Lisas om tõva keelel vähämbit murdit, nigu džungaari, tsengeli ja duha murrõq, midä olõ-õi siiäni kuigi põh'aligult uurit.

==Kiräkiil==
Tääämbädse päävä tõva kiräkiil Vinnemaal pruuk tävvendüisiga kirillitsat. Innembide om tarvitõt tõva keelen kirotamisõs mongoli kirjä. 1930. aastil lõi buda munk Monguš Lopsang-Tšinmit (ehk Lubsan Žigmed) ka ladina kiräviie, minkan trüküdiq mõnõq raamaduq ja aoleheq, niisam aabitsit ja opiraamatit täüskasunuilõ<ref>Otto Mänchen-Helfen "Journey to Tuva" Los Angeles: Ethnographics Press University of Southern California, 1992, lk 133 jj, [//et.wikipedia.org/wiki/Special:BookSources/187898604X ISBN 187898604X].</ref>. 1943. aastaga vaihtõdi taa kiräviis parhilladsõ kirillidsa vasta. Viimätsel aol om tett ettepanõkit ladina tähistü vahtsõst pruukma nakkamisõs. Tuud sekä siski Vinnemaal vasta võet säädüs, mink perrä Vinnemaa vabriike riigikeeleq piät olõma kirotõduq kirillitsan.

== Lätteq ==
{{viited}}
