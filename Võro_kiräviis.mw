'''Võro kiräviisi''' (vahtsõnõ kirävii&#347;) om kinnütänüq 1995. aastagal Võro Instituudi kokko kutsut komisjon' (Paul Hagu, Toomas Help, Sulev Iva, Enn Kasak, Valdek Pall, Peeter Päll, Seppo Suhonen, Tõnu Tender, Jüri Viikberg, Tiit-Rein Viitso).

Võro kiräviisi alossõs om ladina põhitähistü ja tuu eesti versiooni perrä kokko pant võro tähistü, miä om Võro-eesti synaraamatun ant järgmädsen kujon:

Aa  Bb  (Cc)  Dd  Ee  Ff  Gg  Hh  Ii  Jj  Kk  Ll  Mm  Nn  Oo  Pp  Qq Rr  Ss  (Šš)  Tt  Uu  Vv  (Ww)  Õõ  Ää  Öö  Üü  (Xx)  Yy  (Zz)  (Žž)  ´

Sulgõ seen ommaq antuq tunnõtumbaq vyyrtäheq. Naid pruugitas ynnõ vyyrkeelitside synno ja vyyrkeelitside vai vanaperälidsen kiräviisin nimmi kirotamisõs. Tähte c pruugitas kuikivõrd ka luulõn ja ilokirändüsen. Tähte f pruugitas ynnõ vyyrsynon.

Inämbüisi üteldäseq võro täheq vällä samma muudu ku eesti keelen, v.a järgmädseq erändiq:

*Täheq q ja y olõ-i võro keelen vyyrtäheq. Täht' q märk' kakkõhellü (''maq, kaeq, kalaq'') ja y korgõt, ''i''-poolist ''õ''-hellü (''sys, nyna, myyk'').

*Võro kiräviisin märgitäs ka peethelle pehmehüst. Tuud tetäs võro tähistün olõva peehmehüsmärgigaq ´, miä käü tähe kotsilõ vai perrä. Nii saiasõq pehmehüsmärgigaq täheq: &#347;, &#324;, l´, t´, k´, h´ jne, võro keelen ommaq pehmehünüq vastusõq kyigil peethellel v.a ''q'' ja ''j''.

==Kiräviisi kriitiga==
Võro kiräviisi om kritiseerit põhilidsõlt tähti q ja y vyyraperäsüse peräst Eesti kontekstin. Kriitikalõ om küländ häste vastat kakkõhelü märk'mise tarvilikkusõ ni tähemärke q ja y kiräviisi valimisõ osan. Nõrgõmahe om argumenteerit tuu, milles om ülepää vaia korgõ ''y'' eräldämine madalast ''õ''-st. Nimelt ku ''q'' om võro keelen kimmähe umaette foniim', minkal om väega tähtsä roll' synamuudõ tähendüisi eräldämisen, sys korgõ ''y'' ja matal' ''õ'' eräldä-i tähendüst. Umaette tähemärgi pruuk'mist korgõ ''y'' märk'mises om põhjõndõt taa helü tähtsüsegaq keele tävvelidse struktuuri alalõhoitumisõn. Nimelt paistus ''y'' ollõv üts' põhjus, mille om võro keelen vabahelükokkokõla nii ilosahe alalõ hoitunuq.

==Kaeq ka==
*[[Võro kiräkiil']]

[[Category:Võro kiil']]
[[Category:Keeletiidüs]]

[[et:Võru kirjaviis]]
